<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>DRUGO POGLAVLJE</title>
</head>

<body>
  <h2 class="h21" id="006-00248">DRUGO POGLAVLJE</h2>

  <p class="p5" id="006-00001"><span class="t6">Vatra na planini</span></p>

  <p class="p6" id="006-00002">Kad je Ralf spustio školjku s usana, platforma je bila krcata. Ovaj sastanak se razlikovao od onog jutrošnjeg. Kosi zraci popodnevnog sunca obasjavali su platformu s druge strane, a većina dečaka se obukla, prekasno osetivši bolne opekotine. Dečaci iz hora, primetno manje zbijeni u grupe, odbacili su ogrtače.</p>

  <p id="006-00003">Ralf je sedeo na oborenom stablu, levom stranom okrenut suncu. Njemu zdesna bio je veći deo hora; levo od njega okupili su se stariji dečaci koji su se poznavali pre evakuacije; mališani su čučali ispred njega na travi.</p>

  <p id="006-00004">Tišina. Ralf podiže žuto-ružičastu školjku na kolena, a iznenadni povetarac razbaca svetlost po platformi. Nije bio siguran treba li da ustane ili da ostane da sedi. Pogledao je postrance ulevo, prema bazenu. Svinjče je sedeo blizu, ali mu nije ponudio pomoć.</p>

  <p id="006-00005">Ralf se nakašlja.</p>

  <p id="006-00006">„Dakle.“</p>

  <p id="006-00007">Odjednom je otkrio da može tečno da govori i objasni ono što ima da kaže. Prošao je prstima kroz svetlu kosu i počeo.</p>

  <p id="006-00008">„Nalazimo se na ostrvu. Bili smo na vrhu planine i svud okolo videli vodu. Nismo videli kuće, dim, otiske stopala, čamce ni ljude. Mi smo na nenaseljenom ostrvu, na kom nema drugih ljudi.“</p>

  <p id="006-00009">Džek se umeša.</p>

  <p id="006-00010">„Ali nam ipak treba vojska – za lov. Za lov na svinje...“</p>

  <p id="006-00011">„Tako je. Na ostrvu ima svinja.“</p>

  <p id="006-00012">Sva trojica pokušala su da prenesu osećaj ružičastog živog stvora koji se batrga u puzavicama.</p>

  <p id="006-00013">„Videli smo...“</p>

  <p id="006-00014">„Skičala je...“</p>

  <p id="006-00015">„Otrgla se...“</p>

  <p id="006-00016">„Pre nego što sam stigao da je ubijem... ali – sledeći put!“ Džek zabode nož u deblo i izazovno pogleda okolo.</p>

  <p id="006-00017">Skup se ponovo umiri.</p>

  <p id="006-00018">„Dakle, vidite i sami“, reče Ralf, „lovci nam trebaju da ulove meso. I ostalo.“</p>

  <p id="006-00019">Podigao je školjku na kolena i pogledao lica izbrazdana kosim zracima sunca.</p>

  <p id="006-00020">„Ovde nema odraslih. Moraćemo sami da se staramo o sebi.“ Skup zabruja i utiša se.</p>

  <p id="006-00021">„Još nešto. Ne možemo svi da govorimo uglas. Moraćemo da dižemo ruke, kao u školi.“</p>

  <p id="006-00022">Podigao je školjku pred lice i pogledao oko otvora.</p>

  <p id="006-00023">„Onda ću mu dati rog.“</p>

  <p id="006-00024">„Rog?“</p>

  <p id="006-00025">„Tako se ova školjka zove. Daću rog onome ko je na redu da govori. Moći će da je drži dok govori.“</p>

  <p id="006-00026">„Ali...“</p>

  <p id="006-00027">„Slušaj...“</p>

  <p id="006-00028">„I niko ga neće prekidati. Osim mene.“</p>

  <p id="006-00029">Džek skoči na noge.</p>

  <p id="006-00030">„Imaćemo pravila!“, povikao je uzbuđeno. „Mnogo pravila! A kad ih neko prekrši...“</p>

  <p id="006-00031">„Auuuu!“</p>

  <p id="006-00032">„Ludilo!“</p>

  <p id="006-00033">„Udri!“</p>

  <p id="006-00034">„Teraj!“</p>

  <p id="006-00035">Ralf oseti kako mu se školjka podiže s kolena. Svinjče je stajao držeći veliku bledožutu školjku, i povici su utihnuli.</p>

  <p id="006-00036">„Sprečavate Ralfa da govori, ne date mu da kaže ono najvažnije.“</p>

  <p id="006-00037">Efektno je zaćutao.</p>

  <p id="006-00038">„Ko zna da smo ovde? A?“</p>

  <p id="006-00039">„Znaju na aerodromu.“</p>

  <p id="006-00040">„Čovek s onim što liči na trubu...“</p>

  <p id="006-00041">„Moj tata.“</p>

  <p id="006-00042">Svinjče stavi naočari.</p>

  <p id="006-00043">„Niko ne zna da smo ovde“, reče Svinjče. Bio je bleđi nego ranije i zadihan. „Možda znaju kuda smo krenuli, a možda ne znaju. Ali ne znaju gde smo sada, jer nismo stigli tamo kuda smo pošli.“ Zurio je u njih trenutak-dva otvorenih usta, a onda se zanjihao i seo. Ralf mu uze školjku iz ruku.</p>

  <p id="006-00044">„To sam ja hteo da kažem“, nastavio je, „pre nego što ste svi...“ Zagledao se u njihova napeta lica. „Avion se srušio u plamenu. Niko ne zna da smo ovde. Možda ćemo ovde dugo ostati.“ Tišina je bila tako duboka da su čuli isprekidano Svinjčetovo disanje. Sunce se spustilo i zlatom prelivalo polovinu platforme. Povetarac koji ih je na plaži vijao poput mačeta sada se prokradao preko platforme u šumu. Ralf skloni s čela zamršeni pramen svetle kose.</p>

  <p id="006-00045">„Dakle, možda ćemo dugo ostati ovde.“</p>

  <p id="006-00046">Niko ne reče ništa. Ralf se odjednom široko osmehnu.</p>

  <p id="006-00047">„Ali ovo ostrvo je dobro. Mi smo – Džek, Sajmon i ja – mi smo se popeli na planinu. Pravo čudo. Ima hrane i pića i...“</p>

  <p id="006-00048">„Stena...“</p>

  <p id="006-00049">„Plavog cveća...“</p>

  <p id="006-00050">Svinjče se delimično oporavio; pokazao je školjku u Ralfovim rukama, i Džek i Sajmon su ućutali. Ralf je nastavio. „Možemo dobro da se zabavljamo na ostrvu dok čekamo.“ Široko je zamahnuo rukama.</p>

  <p id="006-00051">„Sve je kao u knjizi.“</p>

  <p id="006-00052">U trenutku nastade galama.</p>

  <p id="006-00053">„Ostrvo s blagom...“</p>

  <p id="006-00054">„Laste i Amazonke...“</p>

  <p id="006-00055">„Koralno ostrvo...“</p>

  <p id="006-00056">Ralf mahnu školjkom.</p>

  <p id="006-00057">„Ovo je naše ostrvo. To je dobro ostrvo. Dok odrasli ne dođu po nas, zabavljaćemo se.“</p>

  <p id="006-00058">Džek pruži ruku da uzme školjku.</p>

  <p id="006-00059">„Ima svinja“, reče. „Ima hrane; i vode za kupanje u potočiću tamo – i svega. Je li neko našao još nešto?“</p>

  <p id="006-00060">Vratio je školjku Ralfu i seo. Očigledno, niko nije pronašao ništa.</p>

  <p id="006-00061">Malog dečaka su prvo primetili stariji, kad je počeo da se opire. Grupica manjih dečaka gurala ga je napred, a on nije hteo da krene. Bio je to žgoljav dečačić od možda šest godina, a na jednom obrazu imao je beleg boje dudinje. Umirio se, zgrčen pod jarkim svetlom javnog zanimanja, i stopalom šarao po oštroj travi. Mrmljao je nešto, spreman da zaplače.</p>

  <p id="006-00062">Ostali mališani su nešto šaputali, vrlo ozbiljni, i gurali ga ka Ralfu.</p>

  <p id="006-00063">„U redu“, reče Ralf, „dođi.“</p>

  <p id="006-00064">Dečkić se uspaničeno osvrnu oko sebe.</p>

  <p id="006-00065">„Govori!“</p>

  <p id="006-00066">Dečkić pruži ruke da uzme školjku, a skupom se razleže smeh; odmah je trgnuo ruke i zaplakao.</p>

  <p id="006-00067">„Pustite ga da uzme rog!“, povika Svinjče. „Neka uzme!“ Ralf ga najzad pozva pokretom da uzme školjku, ali smeh je zaglušio dečakove reči. Svinjče je kleknuo pored njega, položio jednu ruku na veliku školjku, slušao ga i prenosio njegove reči skupu.</p>

  <p id="006-00068">„Želi da zna šta ćeš učiniti sa zmijurinom.“</p>

  <p id="006-00069">Ralf se nasmeja, a ostali se nasmejaše s njim. Maleni dečak se dublje povuče u sebe.</p>

  <p id="006-00070">„Pričaj nam o zmijurini.“</p>

  <p id="006-00071">„Sada kaže da je to zver.“</p>

  <p id="006-00072">„Zver?“</p>

  <p id="006-00073">„Ta zmijurina. Ogromna je. Video ju je.“</p>

  <p id="006-00074">„Gde?“</p>

  <p id="006-00075">„U šumi.“</p>

  <p id="006-00076">Možda od lutajućeg povetarca, a možda zbog zalaska sunca, nešto svežine se zavuklo ispod drveća. Dečaci su je osetili i nemirno se promeškoljili.</p>

  <p id="006-00077">„Na ovolikom ostrvu nema zveri ni zmijurina“, objasni Ralf ljubazno. „Njih ima samo u velikim zemljama, u Africi ili u Indiji.“ Mrmljanje, ozbiljno klimanje glavama.</p>

  <p id="006-00078">„Kaže da je zver došla po mraku.“</p>

  <p id="006-00079">„Onda nije ni mogao da je vidi!“</p>

  <p id="006-00080">Smeh i povici.</p>

  <p id="006-00081">„Jesi li čuo? Kaže da je video nešto u mraku...“</p>

  <p id="006-00082">„Ipak kaže da je video zver. Došla je i otišla i vratila se i htela da ga pojede...“</p>

  <p id="006-00083">„Sanjao je.“</p>

  <p id="006-00084">Smeh. Ralf potraži pogledom odobravanje na licima oko sebe. Stariji su se složili, ali među njima je bilo onih čijoj je nesigurnosti trebalo više od razumnog ohrabrenja.</p>

  <p id="006-00085">„Sigurno je ružno sanjao. Od spoticanja po onim puzavicama.“ Još ozbiljnog klimanja glavom; poznavali su ružne snove. „Kaže da je video, zver, zmijurinu, i pita hoće li noćas ponovo doći.“</p>

  <p id="006-00086">„Ali zver ne postoji!“</p>

  <p id="006-00087">„Kaže da se ujutru pretvorila u one kao konopce na drveću i da je visila na grani. Pita hoće li noćas ponovo doći.“</p>

  <p id="006-00088">„Ali zver ne postoji!“</p>

  <p id="006-00089">Više se niko nije smejao, a mnogi pogledi su se uozbiljili. Ralf provuče obe ruke kroz kosu i pogleda dečačića istovremeno razveseljeno i ljutito.</p>

  <p id="006-00090">Džek zgrabi školjku.</p>

  <p id="006-00091">„Ralf je u pravu, naravno. Nije to nikakva zmijurina. Ali, ako ima neka zmija, uhvatićemo je i ubićemo je. Lovićemo svinje, biće mesa za sve. Tragaćemo i za zmijom...“</p>

  <p id="006-00092">„Ali zmije nema!“</p>

  <p id="006-00093">„Proverićemo kad budemo lovili.“</p>

  <p id="006-00094">Ralf se ozlojedio i na trenutak se osetio poraženim. Osećao je da se suočava s nečim neshvatljivim. U očima koje su ga uporno posmatrale nije bilo veselja.</p>

  <p id="006-00095">„Ali zver ne postoji!“</p>

  <p id="006-00096">Nešto nepoznato raslo je u njemu i nagonilo ga da glasno ponavlja tvrdnju.</p>

  <p id="006-00097">„Kažem vam, zver ne postoji.“</p>

  <p id="006-00098">Skup je ćutao.</p>

  <p id="006-00099">Ralf ponovo podiže školjku; dobro raspoloženje mu se povratilo dok je smišljao šta treba sledeće da kaže.</p>

  <p id="006-00100">„Dolazimo do onog najvažnijeg. Razmišljao sam. Razmišljao sam dok smo se penjali na planinu.“ Zaverenički se osmehnuo ostaloj dvojici. „I malopre na plaži. Evo šta sam smislio. Mi hoćemo da se zabavljamo. I hoćemo da budemo spaseni.“</p>

  <p id="006-00101">Strastvena galama odobravanja skupa pogodila ga je kao talas, pa je izgubio tok misli. Ponovo je razmislio.</p>

  <p id="006-00102">„Želimo da nas neko spase, i naravno, bićemo spaseni.“</p>

  <p id="006-00103">Glasovi su zažamorili. Jednostavna izjava, nepotkrepljena nikakvim dokazima osim težine Ralfovog novostečenog ugleda, donela je svetlost i sreću. Morao je da mahne školjkom kako bi se umirili i slušali ga.</p>

  <p id="006-00104">„Moj otac je u ratnoj mornarici. On kaže da više nema nepoznatih ostrva. Kaže da kraljica ima sobu punu karata i da su na njima ucrtana sva ostrva na svetu. To znači da kraljica ima sliku ovog ostrva.“</p>

  <p id="006-00105">Ponovo se začuše uzvici radosti i ohrabrenosti.</p>

  <p id="006-00106">„Pre ili kasnije, doći će neki brod. Možda će to čak biti tatin brod. Prema tome, pre ili kasnije, izbaviće nas odavde.“</p>

  <p id="006-00107">Kad je izrekao tu misao, zastao je. Njegove reči prenele su skup u sigurnost. Dopadao im se, a sada su ga i poštovali. Spontano su zapljeskali i uskoro je platformom odzvanjao aplauz. Ralf je porumeneo; iskosa je video Svinjčetovo otvoreno divljenje, a onda je pogledao na drugu stranu, u Džeka koji se cerio i pokazivao kako i on ume da pljeska.</p>

  <p id="006-00108">Ralf mahnu školjkom.</p>

  <p id="006-00109">„Tišina! Čekajte! Slušajte!“</p>

  <p id="006-00110">Nastavio je u tišini rođenoj iz njegove pobede.</p>

  <p id="006-00111">„Ima još nešto. Možemo im pomoći da nas nađu. Ako neki brod naiđe blizu ostrva, možda nas neće primetiti. Zato moramo da napravimo dim na vrhu planine. Moramo da napravimo lomaču.“</p>

  <p id="006-00112">„Vatra! Lomača!“</p>

  <p id="006-00113">Polovina dečaka u trenutku skoči na noge. Džek je vikao, zaboravivši na školjku.</p>

  <p id="006-00114">„Hajdemo! Za mnom!“</p>

  <p id="006-00115">Prostor ispod palmi vrveo je od buke i pokreta. Ralf je takođe ustao, vičući im da ućute, ali niko ga nije čuo. Dečaci su odjednom nagrnuli ka unutrašnjosti ostrva i nestali za Džekom. Pošli su čak i najmanji dečaci, probijajući se kako su najbolje umeli kroz lišće i polomljene grane. Ralf je, držeći školjku, ostao sam sa Svinjčetom.</p>

  <p id="006-00116">Svinjčetovo disanje sasvim se smirilo.</p>

  <p id="006-00117">„Dečurlija!“, rekao je prezrivo. „Ponašaju se kao gomila balavaca!“</p>

  <p id="006-00118">Ralf ga sumnjičavo pogleda i spusti školjku na deblo.</p>

  <p id="006-00119">„Kladim se da je vreme za čaj prošlo“, reče Svinjče. „Šta to oni misle da urade na toj planini?“</p>

  <p id="006-00120">S poštovanjem je pomilovao školjku, a onda je stao i pogledao uvis.</p>

  <p id="006-00121">„Ralfe! Hej! Kuda ćeš?“</p>

  <p id="006-00122">Ralf se već pentrao preko prvih zgnječenih krajičaka ožiljka. Daleko ispred njega čuli su se lomljava i smeh.</p>

  <p id="006-00123">Svinjče ga je zgađeno posmatrao.</p>

  <p id="006-00124">„Kao gomila balavaca...“</p>

  <p id="006-00125">Uzdahnuo je, sagnuo se i svezao pertle. Galama odbeglog skupa gubila se uz planinu. Onda je, s mučeničkim izrazom roditelja koji mora da trpi besmisleno oduševljenje dece, uzeo školjku, okrenuo se ka šumi i pažljivo krenuo preko izrovanog ožiljka.</p>

  <p id="006-00126">&nbsp;</p>

  <p class="p6" id="006-00127">S druge strane, pod vrhom planine nalazila se šumovita zaravan. Ralf je ponovo sastavio otvorene dlanove.</p>

  <p id="006-00128">„Odavde možemo da uzmemo drveta koliko god nam treba.“</p>

  <p id="006-00129">Džek klimnu glavom i zagrize donju usnu. Smešten tridesetak metara ispod njih, na strmijem boku planine, šumarak kao da je tu i stvoren radi goriva. Drveće, mučeno vlažnom vrelinom, nije imalo dovoljno zemlje za puni rast, pa se rano rušilo i trulilo; puzavica je obavijala stabla, a mladice su tražile prolaz uvis.</p>

  <p id="006-00130">Džek se okrenu horu, koji je spremno stajao. Crne kape navukli su na jedno uho kao beretke.</p>

  <p id="006-00131">„Podići ćemo lomaču. Hajdemo.“</p>

  <p id="006-00132">Našli su najpogodniju stazu naniže i počeli da vuku mrtvo drvo. I mali dečaci koji su se uspeli na vrh takođe su krenuli gore-dole; uskoro su bili uposleni svi osim Svinjčeta. Drvo je uglavnom bilo toliko trulo da se mrvilo u cepke, termite i prah, ali neka debla ostajala su u komadu. Blizanci, Sem i Erik, prvi su našli dobro deblo, ali nisu mogli ništa da učine dok Ralf, Džek, Sajmon, Rodžer i Moris nisu našli mesta za ruke. Onda su povukli groteskno truplo uz stenu i prevrnuli ga preko ivice na vrh. Svaka grupa dečaka je manje ili više dodavala drvo, i gomila je rasla. Na povratku su Ralf i Džek držali istu granu; široko su se nasmešili jedan drugom, deleći teret. Ponovo ih je, na vetru, usred vike, pod kosim zracima sunca na visokoj planini, obavio onaj sjaj, ono čudnovato nevidljivo svetlo prijateljstva, pustolovine i zadovoljstva.</p>

  <p id="006-00133">„Zamalo pa preteško.“</p>

  <p id="006-00134">Džek se isceri.</p>

  <p id="006-00135">„Ne za nas dvojicu.“</p>

  <p id="006-00136">Zajedno su, sjedinjeni u naporu dizanja tereta, s mukom prešli poslednje korake do vrha. Zajedno su povikali: „Jedan! Dva! Tri!“, i bacili drvo na veliku hrpu. Onda su odstupili, smejući se od pobedničkog zadovoljstva, i Ralf je odmah morao da napravi stoj na glavi. Ispod njih, dečaci su još radili, mada su neki manji izgubili zanimanje i krenuli da traže voće po ovoj novoj šumi. Blizanci su bili inteligentniji nego što su izgledali; došli su na vrh noseći u naručju suvo lišće i bacili ga na lomaču. Jedan po jedan, kao da su osetili da je lomača gotova, dečaci su prestali da se vraćaju po još drveta, i stajali su okruženi ružičastim krnjavim vrhom planine. Disanje im se već smirivalo, a znoj sušio na koži.</p>

  <p id="006-00137">Ralf i Džek pogledaše jedan drugog dok se društvo oko njih smirivalo. Sramna spoznaja rađala se u njima, i nisu znali kako da se ispovede.</p>

  <p id="006-00138">Ralf progovori prvi, potpuno crven u licu.</p>

  <p id="006-00139">„Hoćeš ti?“</p>

  <p id="006-00140">Nakašljao se i nastavio.</p>

  <p id="006-00141">„Hoćeš ti da zapališ vatru?“</p>

  <p id="006-00142">Sada kad je besmislenost situacije izašla na otvoreno, i Džek je porumeneo. Neodređeno je zamucao.</p>

  <p id="006-00143">„Trljaš dva štapa. Trljaš...“</p>

  <p id="006-00144">Pogledao je kradomice Ralfa, kome je izletelo i poslednje priznanje neposobnosti,</p>

  <p id="006-00145">„Ima li neko šibice?“</p>

  <p id="006-00146">„Napraviš luk i vrtiš strelu“, reče Rodžer. Trljao je dlan o dlan da pokaže kako. „Ššš. Ššš.“</p>

  <p id="006-00147">Laki povetarac prešao je preko vrha planine. S njim je stigao i Svinjče, u kratkim pantalonama i košulji; s naporom se izvukao iz šume, a večernje sunce bleskalo mu je u staklima naočara. Pod miškom je nosio školjku.</p>

  <p id="006-00148">Ralf mu doviknu:</p>

  <p id="006-00149">„Svinjče! Imaš li šibice?“</p>

  <p id="006-00150">Ostali preuzeše povik, vikali su dok planina nije stala da odjekuje. Svinjče odmahnu glavom i priđe lomači.</p>

  <p id="006-00151">„Au! Baš ste veliku gomilu navukli, a?“</p>

  <p id="006-00152">Džek odjednom pruži ruku.</p>

  <p id="006-00153">„Njegovi cvikeri – poslužiće kao lupa!“</p>

  <p id="006-00154">Dečaci su opkolili Svinjčeta pre nego što je stigao da ustukne. „Ej... Pustite me!“ Glas mu se podigao do užasnutog vriska kad mu je Džek skinuo naočari. „Ostavi! Vrati mi! Ništa ne vidim! Razbićeš školjku!“</p>

  <p id="006-00155">Ralf ga odgurnu laktom i kleknu uz lomaču.</p>

  <p id="006-00156">Nastalo je guranje, cimanje i nepotrebna vika. Ralf je pomerao sočivo napred-nazad, levo-desno, sve dok sjajna bela slika zalazećeg sunca nije legla na komad trulog drveta. Gotovo odmah se podigao tanki stubić dima i naterao ga na kašalj. Džek je kleknuo pored njega i lagano duvao, pa se dim, sada gušći, razišao, a pojavio se sićušni plamen. Taj plamičak, u prvi mah gotovo nevidljiv na jakom svetlu sunca, obuhvatio je jednu grančicu, narastao, poprimio bogatiju boju, i liznuo veću granu koja je pukla uz glasan prasak. Plamen poskoči uvis i dečaci zaklicaše. „Moje naočari!“, kukao je Svinjče. „Vratite mi naočari!“</p>

  <p id="006-00157">Ralf se odmakao od lomače i spustio naočari u Svinjčetove šake što su mlatarale u prazno. Svinjčetov glas se utišao do mrmljanja.</p>

  <p id="006-00158">„Samo mrlje, to je sve. Ne vidim ni sopstvenu ruku...“ Dečaci su zaplesali. Drvo je bilo tako trulo, a sada i suvo poput prašine, da su se čitave grane strastveno predavale žutim plamenim jezicima koji su sukljali uvis i bacali vrele perjanice nekoliko metara u vazduh. Na nekoliko koraka oko lomače vrućina je tukla poput pesnice, a povetarac je nosio potoke iskri. Debla su se rušila u beli prah.</p>

  <p id="006-00159">Ralf povika: „Još drveta! Dajte svi još drveta!“</p>

  <p id="006-00160">Život je postao trka s vatrom; dečaci su se raštrkali po gornjem delu šume. Neposredni cilj postalo je održavanje čistog stega vatre na planini, i niko nije razmišljao dalje od toga.</p>

  <p id="006-00161">Čak i najmanji dečaci, ako se nisu zabavili voćem, donosili su komadiće drveta i bacali ih na lomaču. Vazduh se kretao brže, pretvorio se u lak vetar, pa se jasno uočavalo odakle duva. S jedne strane vazduh je bio svež, ali s druge je lomača ispružila divljačnu šaku vreline od koje je kosa pucketala. Dečaci su na znojavim licima osetili večernji vetar, zastali su da uživaju u osveženju i otkrili da su iscrpljeni. Bacili su se na tlo, u senke između razbacanog stenja. Perjanica plamena brzo se smanjivala, zatim se lomača urušila uz meki štropot, i poslala uvis visoki mlaz iskri koji se nagnuo ustranu i odlebdeo niz vetar. Dečaci su ležali i dahtali poput pasa.</p>

  <p id="006-00162">Ralf podiže glavu s ruku.</p>

  <p id="006-00163">„Ovo nije ništa valjalo.“</p>

  <p id="006-00164">Rodžer stručno pljunu u prašinu.</p>

  <p id="006-00165">„Kako to misliš?“</p>

  <p id="006-00166">„Nije bilo dima. Samo vatra.“</p>

  <p id="006-00167">Svinjče se bio zgodno smestio između dva kamena; sedeo je držeći školjku na kolenima.</p>

  <p id="006-00168">„Nismo napravili dobru vatru“, reče. „Ne bismo mogli da je održavamo koliko god se trudili.“</p>

  <p id="006-00169">„A ti si se baš trudio“, reče Džek prezrivo. „Samo si sedeo tu.“</p>

  <p id="006-00170">„Upotrebili smo njegove naočari“, reče Sajmon trljajući podlakticu. „On je tako pomogao.“</p>

  <p id="006-00171">„Školjka je kod mene“, reče Svinjče uvređeno. „Pusti me da govorim!“</p>

  <p id="006-00172">„Školjka se ne računa na vrhu planine“, reče Džek. „Zato zaveži.“</p>

  <p id="006-00173">„Držim školjku u rukama.“</p>

  <p id="006-00174">„Stavi zelene grane“, reče Moris. „Tako se najbolje pravi dim.“</p>

  <p id="006-00175">„Ja držim školjku...“</p>

  <p id="006-00176">Džek se besno okrenu.</p>

  <p id="006-00177">„Zaveži već jednom!“</p>

  <p id="006-00178">Svinjče zaneme. Ralf uze školjku od njega i pogleda po krugu dečaka.</p>

  <p id="006-00179">„Moramo da postavimo posebne ljude da paze na vatru. Svakog dana može da se pojavi neki brod tamo“ – mahnuo je rukom prema zategnutoj žici horizonta – „i ako budemo imali signal, doći će i odvešće nas odavde. Još nešto. Treba nam više pravila. Tamo gde je školjka, tu je skup. Isto je ovde gore kao i tamo dole.“</p>

  <p id="006-00180">Složili su se. Svinjče zinu da progovori, ali opazi Džekov pogled i zatvori usta. Džek posegnu za školjkom i ustade, držeći oprezno krhku stvarčicu garavim rukama.</p>

  <p id="006-00181">„Slažem se s Ralfom. Moramo imati pravila i moramo ih poštovati. Na kraju krajeva, nismo divljaci. Mi smo Englezi, a Englezi sve rade najbolje. Zato moramo da budemo pametni.“</p>

  <p id="006-00182">Okrenuo se Ralfu.</p>

  <p id="006-00183">„Ralfe, podeliću hor – to jest moje lovce – u grupe, i mi ćemo biti odgovorni za održavanje vatre...“</p>

  <p id="006-00184">Ova velikodušnost izazvala je pljusak aplauza; Džek im se iskezio, a onda mahnuo školjkom za tišinu.</p>

  <p id="006-00185">„Sada ćemo pustiti vatru da se ugasi. Ko bi usred noći i video dim? A možemo da je zapalimo kad god hoćemo. Altovi – vi ćete ove nedelje paziti na vatru, a vi soprani sledeće...“</p>

  <p id="006-00186">Skup se ozbiljno saglasi.</p>

  <p id="006-00187">„A mi ćemo držati i izvidnicu. Ako vidimo brod tamo“ – pogledi su ispratili pokret njegove koščate ruke – „stavićemo zelene grane na vatru. Tako će biti više dima.“</p>

  <p id="006-00188">Svi su napeto zurili u gusto plavetnilo horizonta, kao da će se sićušni obris pojaviti svakog trenutka.</p>

  <p id="006-00189">Sunce se na zapadu pretvorilo u kap plamtećeg zlata što klizi sve bliže okviru sveta. Odjednom su svi shvatili da veče odnosi svetlost i toplotu.</p>

  <p id="006-00190">Rodžer uze školjku i turobno pogleda naokolo.</p>

  <p id="006-00191">„Ja sam posmatrao more. Nije bilo ni traga nikakvom brodu. Možda nas niko nikada neće spasti.“</p>

  <p id="006-00192">Zamor se podiže i utihnu. Ralf uze školjku natrag.</p>

  <p id="006-00193">„Rekao sam već da će nas jednom neko spasti. Treba samo da čekamo; to je sve.“</p>

  <p id="006-00194">Prkosno, ljutito, Svinjče uze školjku.</p>

  <p id="006-00195">„To sam ja i govorio! Govorio sam o našim skupovima i o svemu, a vi ste vikali zaveži...“</p>

  <p id="006-00196">Glas mu se pretvorio pravednički cvilež optužbe. Dečaci su se meškojili i počeli da ga ućutkuju.</p>

  <p id="006-00197">„Rekli ste da hoćete malu vatru, a podigli ste lomaču kao stog sena. Ako nešto kažem“, vikao je Svinjče ogorčeno i razborito, „vičete mi da zavežem, ali ako Džek ili Moris ili Sajmon...“ Zaćutao je pod povicima, stajao i gledao kroz skup, niz negostoljubivu planinsku padinu, u veliku mrlju gde su pronašli pala stabla. Onda se nasmejao, tako čudno da su svi ućutali i zapanjeno gledali njegove bleštave naočari. Ispratili su njegov pogled i shvatili svirepu šalu.</p>

  <p id="006-00198">„Evo vam vaše male vatre.“</p>

  <p id="006-00199">Između puzavica što su obavijale mrtva i umiruća stabla mestimično je izbijao dim. Dok su posmatrali, blesak vatre pojavio se u dnu jednog pramena, a onda se dim zgusnuo. Mali plamenovi migoljili su se duž debla i puzili kroz lišće i žbunje, delili se i rasli. Jedan jezičak dotakao je stablo i uzverao se uz njega kao blistava veverica. Dim se širio, meškoljio, valjao napolje. Veverica je skočila na krilo vetra, uhvatila se za drugo drvo i stala da ga gricka odozdo. Ispod tamne nadstrešnice od lišća i dima vatra je savladavala šumu i počinjala da je glođe. Tepisi crno-žutog dima lebdeli su jednolično ka moru. Videvši plamen i nesavladivo napredovanje vatre, dečaci stadoše piskavo, uzbuđeno da kliču. Kao da su divlje životinje, plamenovi su puzili, poput jaguara kad se prikrada na stomaku, prema nizu brezama sličnih mladica na vrhu ružičaste stene. Zahvatili su najbliže drveće, i na granama su nakratko iznikli vatreni listovi. Srce plamena hitro je preskočilo jaz između redova drveća, a onda stalo da se njiše i besni duž čitavog reda. Ispod razigranih dečaka, kvadratnim kilometrom šume divljao je plamen i dim.</p>

  <p id="006-00200">Razdvojeni zvuci požara spajali su se u tutnjavu od koje kao da se čitava planina tresla.</p>

  <p id="006-00201">„Evo vam vaše male vatre.“</p>

  <p id="006-00202">Preneražen, Ralf je shvatio da su dečaci sve mirniji i tiši; u njima se rađalo strahopoštovanje pred ovom oslobođenom silom. To saznanje i strahopoštovanje od njega su načinili divljaka.</p>

  <p id="006-00203">„O, zaveži!“</p>

  <p id="006-00204">„Školjka je kod mene“, reče Svinjče povređenim glasom. „Imam pravo da govorim.“</p>

  <p id="006-00205">Gledali su ga bez ikakvog zanimanja za ono što vide, i čuljili uši da čuju vatrene bubnjeve. Svinjče uznemireno pogleda ovaj pakao i stegnu školjku. ^</p>

  <p id="006-00206">„Moramo da pustimo to da izgori. A to je bilo naše gorivo.“ Oblizao je usne.</p>

  <p id="006-00207">„Ne možemo ništa da učinimo. Trebalo je bolje da pazimo. Plašim se...“</p>

  <p id="006-00208">Džek otrgnu pogled od požara.</p>

  <p id="006-00209">„Ti se stalno plašiš. Fuj – Debeli!“</p>

  <p id="006-00210">„Ja držim školjku“, reče Svinjče sumorno. Okrenuo se Ralfu. „Ja držim školjku, je 1’ tako, Ralfe?“</p>

  <p id="006-00211">Ralf se preko volje okrenu od veličanstvenog, užasnog prizora. „Šta?“</p>

  <p id="006-00212">„Školjka. Imam pravo da govorim.“</p>

  <p id="006-00213">Blizanci se uglas zakikotaše.</p>

  <p id="006-00214">„Hteli smo dim...“</p>

  <p id="006-00215">„Vidi sad...“</p>

  <p id="006-00216">Tamni pokrivač protezao se kilometrima van ostrva. Svi dečaci osim Svinjčeta počeše da se cerekaju; uskoro su vrištali od smeha.</p>

  <p id="006-00217">Svinjče je potpuno pobesneo.</p>

  <p id="006-00218">„Ja držim školjku! Slušajte me! Pre svega je trebalo da napravimo zaklone dole pored plaže. Dole nije toliko hladno noću. Ali čim je Ralf rekao ’vatra’, potrčali ste ovamo na planinu urlajući i vrišteći. Kao gomila derladi!“</p>

  <p id="006-00219">Sada su slušali njegovu tiradu.</p>

  <p id="006-00220">„Kako očekujete da vas neko spase ako ne shvatite šta je važnije od čega, ako se ne ponašate kako treba?“</p>

  <p id="006-00221">Skinuo je naočari i krenuo da spušta školjku, ali se predomislio kad su mnogi veći dečaci posegnuli za njom. Gurnuo je školjku pod mišku i čučnuo na kamen.</p>

  <p id="006-00222">„A kad ste napravili lomaču, nije bila nizašta. Samo što niste zapalili čitavo ostrvo. Zar nećemo izgledati glupo ako celo ostrvo izgori? Kuvano voće, to ćete morati da jedete, i pečenu svinjetinu. I nije ništa smešno! Rekli ste da je Ralf vođa, a ne date mu vremena da misli. A čim nešto kaže, pojurite kao, kao...“ Zastao je da dođe do daha, a požar je zarežao na njih.</p>

  <p id="006-00223">„I to nije sve. Ovi klinci. Ovi mali. Ko se brinuo za njih? Ko zna koliko ih ima?“</p>

  <p id="006-00224">Ralf iznenada koraknu napred.</p>

  <p id="006-00225">„Rekao sam ti da se postaraš za to. Rekao sam ti da uzmeš imena!“</p>

  <p id="006-00226">„Kako sam mogao“, zavapi Svinjče uvređeno, „sasvim sam? Čekali su dva minuta, onda su otrčali u more, ili u šumu; samo u se raspršili. Kako da znam koji je koji?“</p>

  <p id="006-00227">Ralf oliza blede usne.</p>

  <p id="006-00228">„Znači, ne znaš koliko treba da nas bude?“</p>

  <p id="006-00229">„Kako da znam kad ovi mali trčkaraju naokolo kao bube? A kad ste se vas trojica vratili, čim si spomenuo lomaču svi su otrčali, i nisam imao prilike...“</p>

  <p id="006-00230">„Dosta!“, reče Ralf oštro i zgrabi školjku. „Ako nisi, onda nisi.“</p>

  <p id="006-00231">„... A onda ste došli i uzeli mi naočari...“</p>

  <p id="006-00232">Džek se okrenu ka njemu.</p>

  <p id="006-00233">„Zaveži!“</p>

  <p id="006-00234">A neki mali su se muvali tamo dole gde gori. Otkud znamo da nisu još tamo?“</p>

  <p id="006-00235">Svinjče ustade i pokaza prema dimu i vatri. Dečaci zamrmoriše i ućutaše. Nešto čudno dešavalo se sa Svinjčetom; zijao je boreći se za dah.</p>

  <p id="006-00236">„Onaj mali...“, dahtao onaj s belegom na licu, ne vidim ga. Gde je?“</p>

  <p id="006-00237">Skup je bio tih kao smrt.</p>

  <p id="006-00238">„Onaj što je pričao o zmijama. Bio je ovde dole...“</p>

  <p id="006-00239">Jedno drvo eksplodiralo je u vatri poput bombe. Dugačka užad puzavica izdigla su se za trenutak, izmučena, a onda ponovo potonula. Mali dečaci su vrištali.</p>

  <p id="006-00240">„Zmije! Zmije! Gledajte zmije!“</p>

  <p id="006-00241">Na zapadu, zaboravljeno, sunce je ležalo svega prst-dva iznad mora. Sva lica bila su odozdo obasjana crvenilom. Svinjče pade na kamen i zagrli ga obema rukama.</p>

  <p id="006-00242">„Onaj mali s belegom na... licu,... gde je... sada? Kažem vam, ne vidim ga.“</p>

  <p id="006-00243">Dečaci se zgledaše, preplašeni, puni neverice.</p>

  <p id="006-00244">„... Gde je sada?“</p>

  <p id="006-00245">Ralf promrmlja odgovor kao da se stidi.</p>

  <p id="006-00246">„Možda se vratio na, na...“</p>

  <p id="006-00247">Ispod njih, na negostoljubivoj strani planine, bubnjanje se nastavljalo.</p>
</body>
</html>
