<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>ŠESTO POGLAVLJE</title>
</head>

<body>
  <h2 class="h21" id="010-00237">ŠESTO POGLAVLJE</h2>

  <p class="p5" id="010-00001"><span class="t6">Zver s neba</span></p>

  <p class="p6" id="010-00002">Nije bilo druge svetlosti osim sjaja zvezda. Kad su shvatili otkud onaj jezivi zvuk, i kad se Persival smirio, Ralf i Sajmon su ga nespretno podigli i odneli u kolibu. Svinjče se držao podalje, uprkos svojim pređašnjim hrabrim rečima. Tri starija dečaka su zatim otišla u susednu kolibu. Ležali su nemirno i bučno među suvim lišćem i gledali krpicu zvezdanog neba kroz otvore prema laguni. S vremena na vreme, poneki mališani iz drugih koliba su plakali, a jednom je jedan veliki progovorio u tami. Uskoro su i oni zaspali.</p>

  <p id="010-00003">Kriška meseca podigla se iznad horizonta, jedva dovoljno velika da povuče prugu svetlosti, čak i kad je sijala pravo na vodu, ali na nebu je bilo i drugog svetla; ta svetla kretala su se brzo, namigivala i gasila se, mada se nije čuo ni najtiši prasak bitke vođene na petnaest kilometara visine. Ali znak iz sveta odraslih se spustio, mada nijedno dete nije bilo budno da ga pročita. Nastala je iznenadna blistava eksplozija, uvijeni trag presekao je nebo, zatim opet mrak i zvezde. Iznad ostrva se pojavila tačkica – jedna prilika brzo je klizila naniže pod padobranom, prilika rasklimatanih udova. Promenljivi vetrovi na raznim visinama nosili su priliku po svojoj volji. Onda se, na pet kilometara visine, vetar ustalio, poneo priliku silaznom krivinom preko neba, u širokom luku je bacio preko spruda i lagune ka planini. Prilika je pala i sklupčala se među plavim cvećem uz planinu, ali i tu je sada duvao laki povetarac, pa se padobran naduvao, vukao i cimao. Tako je prilika, vukući noge po tlu, otklizala uz planinu. Metar po metar, uzdah po uzdah, povetarac je vukao priliku kroz plavo cveće, preko stena i ružičastog kamenja, dok je nije ostavio, zgrčenu, među smrskanim stenama na vrhu planine. Ovde je povetarac bio nestalan, pa je dozvolio remenju da se zamrsi i zakači; prilika je sela, glave na kolenima, pokrivene šlemom, pridržavana zamršenim remenjem. Kad bi povetarac dunuo, remeni su se zatezali i nekakvim slučajem podizali glavu i grudi, pa se činilo da prilika gleda preko oboda planine. A kad god povetarac oslabi, remeni su popuštali i prilika se ponovo naginjala napred, spuštajući glavu na kolena. I tako se, dok su zvezde klizile po nebu, prilika klanjala, uspravljala i ponovo klanjala.</p>

  <p id="010-00004">U tami rane zore čula se buka pored stene, nešto niže na boku planine. Dva dečaka iskobeljala su se iz grmlja i mrtvog lišća, kao dve senke što pospano razgovaraju. Bili su to blizanci, na dužnosti pored vatre. Teoretski, jedan je trebalo da spava, a drugi da motri, ali oni nisu umeli da postupaju razborito ako je to značilo da postupaju nezavisno jedan od drugog, a pošto im je bilo nemoguće da bdiju celu noć, obojica su zaspali. Sada su prilazili tamnijoj mrlji, signalnoj vatri, zevajući, trljajući oči, gazeći uvežbanim koracima. Kad su stigli do vatre, stali su i zevnuli, a jedan je hitro otrčao natrag među žbunje.</p>

  <p id="010-00005">Drugi je kleknuo.</p>

  <p id="010-00006">„Mislim da se ugasila.“</p>

  <p id="010-00007">Petljao je prutićima koje mu je brat gurnuo u šake.</p>

  <p id="010-00008">„Nije.“</p>

  <p id="010-00009">Legao je, spustio usne do same mrlje i blago dunuo. Lice mu se pojavilo, obasjano crvenim. Za trenutak je prestao da duva.</p>

  <p id="010-00010">„Seme, daj...“</p>

  <p id="010-00011">„...drvca za potpalu.“</p>

  <p id="010-00012">Erik se sagnuo i ponovo počeo da duva, sve dok se mrlja nije osvetlila. Sem je gurnuo grančicu u vrelo mesto, a zatim i veću granu. Sjaj se pojačao i grana se zapalila. Sem nabaca još granja.</p>

  <p id="010-00013">„Nemoj sve da spališ“, reče Erik. „Stavio si previše.“</p>

  <p id="010-00014">„Da se ugrejemo.“</p>

  <p id="010-00015">„Posle ćemo morati po još drveta.“</p>

  <p id="010-00016">„Hladno mi je.“</p>

  <p id="010-00017">„I meni je.“</p>

  <p id="010-00018">„Osim toga, baš je...“</p>

  <p id="010-00019">„...mračno. Dobro onda.“</p>

  <p id="010-00020">Erik čučnu da posmatra Sema kako raspaljuje vatru. Sem je načinio mali šator od grana i vatra se lepo rasplamsala. „Zamalo.“</p>

  <p id="010-00021">„On bi...“</p>

  <p id="010-00022">„Pobesneo.“</p>

  <p id="010-00023">„Uh.“</p>

  <p id="010-00024">Trenutak-dva blizanci su ćutke posmatrali vatru. Onda se Erik zacereka.</p>

  <p id="010-00025">„Baš je pobesneo, zar ne?“</p>

  <p id="010-00026">„Zbog...“</p>

  <p id="010-00027">„Vatre i svinje.“</p>

  <p id="010-00028">„Srećom, nasrnuo je na Džeka, a ne na nas.“</p>

  <p id="010-00029">„Aha. Sećaš se starog Ljutka iz škole?“</p>

  <p id="010-00030">„’Momče-dovodiš-me-do-ludila!’“</p>

  <p id="010-00031">Blizanci su se nasmejali svojim istovetnim smehom; onda su se prisetili mraka i svega ostalog, i s nelagodom pogledali oko sebe. Plamen im je, obuzet proždiranjem šatora, ponovo privukao poglede. Erik je posmatrao užurbane drvne vaši, grozničave, ali nesposobne da izbegnu plamen, i prisetio se prve vatre – odmah ispod, na strmijoj strani planine, tamo gde je sada potpuni mrak. Nije želeo toga da se seća, pa je okrenuo glavu ka vrhu planine.</p>

  <p id="010-00032">Toplota je sada zračila i prijatno ih udarala. Sem se zabavljao ređajući na vatru grane što je zbijenije mogao. Erik je širio ruke, tražeći udaljenost na kojoj je jara taman jedva podnošljiva. Lenjo gledajući preko vatre, pravio je u mislima senke razbacanog kamenja u njihove dnevne obrise. Eno je velika stena, i tri ona kamena tamo, i onaj rascepljeni, pa praznina baš tamo...</p>

  <p id="010-00033">„Seme?“</p>

  <p id="010-00034">„A?“</p>

  <p id="010-00035">„Ništa.“</p>

  <p id="010-00036">Plamen je savladavao grane, kora se gulila i otpadala, drvo je pucalo. Šator se urušio i bacio veliki krug svetla preko planinskog vrha.</p>

  <p id="010-00037">„Seme...“</p>

  <p id="010-00038">„A?“</p>

  <p id="010-00039">„Seme! Seme!“</p>

  <p id="010-00040">Sem ljutito pogleda Erika. Od Erikovog prodornog pogleda strana u koju je gledao postala je strašna, jer Sem joj je bio okrenut leđima. Sem obiđe vatru, čučnu pored brata i zagleda se. Bili su nepomični, zagrljeni, četiri iskolačena oka i dvoja razjapljena usta.</p>

  <p id="010-00041">Daleko ispod njih šuma je uzdahnula, a zatim urliknula. Kosa je dečacima zalepršala na čelu, a plamenovi su se povili ustranu. Petnaest metara od njih začuo se meki zvuk zatezanja platna.</p>

  <p id="010-00042">Dečaci nisu vrisnuli, ali su se čvršće zagrlili i sasvim otvorili usta. Desetak sekundi su čučali tako dok je vatra šibala naokolo šaljući dim, iskre i talase nepostojane svetlosti po vrhu planine.</p>

  <p id="010-00043">Onda su, kao da dele jedan jedini prestravljeni um, potrčali preko kamenja i pobegli.</p>

  <p id="010-00044">&nbsp;</p>

  <p class="p6" id="010-00045">Ralf je sanjao. Zaspao je posle, kako mu se činilo, više sati prevrtanja i bacakanja po suvom lišću. Čak ni zvuci ružnih snova iz ostalih koliba nisu više dopirali do njega, jer se vratio tamo odakle je stigao, i hranio ponije šećerom preko baštenskog zida. Onda je neko počeo da mu drmusa mišicu i govori mu da je vreme za čaj.</p>

  <p id="010-00046">„Ralfe! Probudi se!“</p>

  <p id="010-00047">Lišće je grmelo poput mora.</p>

  <p id="010-00048">„Ralfe, probudi se!“</p>

  <p id="010-00049">„Šta je bilo?“</p>

  <p id="010-00050">„Videli smo...“</p>

  <p id="010-00051">„... zver...“</p>

  <p id="010-00052">„... jasno kao dan!“</p>

  <p id="010-00053">„Ko ste vi? Blizanci?“</p>

  <p id="010-00054">„Videli smo zver...“</p>

  <p id="010-00055">„Tišina. Svinjče!“</p>

  <p id="010-00056">Lišće je i dalje grmelo. Svinjče udari u Ralfa, a jedan blizanac ga zgrabi kad je krenuo prema krpici sve bleđih zvezda.</p>

  <p id="010-00057">„Ne izlazi – užasno je!“</p>

  <p id="010-00058">„Svinjče – gde su koplja?“</p>

  <p id="010-00059">„Čujem...“</p>

  <p id="010-00060">„Tiše onda. Lezi mirno.“</p>

  <p id="010-00061">Ležali su i osluškivali, prvo sumnjičavo, a onda prestravljeni opisom koji su im blizanci šaputali s pauzama ispunjenim potpunom tišinom. Uskoro se mrak ispunio kandžama, neznanim užasima i pretnjama. Beskrajna zora izbrisala je zvezde i najzad je svetlost, siva i tužna, procurila u kolibu. Počeli su da se meškolje, iako je svet napolju i dalje bio neverovatno opasan. Lavirint mraka delio se na blizu i daleko, a visoko na nebu oblačići su se zagrevali od boje. Usamljena morska ptica prhnula je uvis uz oštar krik koji je odjeknuo, a nešto je zakreštalo u šumi. Pruge oblaka iznad horizonta zasijale su bledoružičastim sjajem, a perjanice palmovih krošnji su pozelenele.</p>

  <p id="010-00062">Ralf kleknu na ulazu u kolibu i oprezno virnu okolo. „Semierik. Sazovite skup. Tiho. Hajde.“</p>

  <p id="010-00063">Blizanci, držeći se bojažljivo jedan za drugog, pretrčaše nekoliko metara do susedne kolibe i saopštiše strašne vesti. Ralf ustade i pođe ka platformi, uspravan, dostojanstva radi, iako su mu se leđa ježila. Svinjče i Sajmon pođoše za njim, a za njima se došunjaše ostali dečaci.</p>

  <p id="010-00064">Ralf je uzeo školjku s njenog mesta na uglačanom deblu i prineo je usnama, ali je oklevao. Umesto da dune, podigao ju je, i svi su shvatili.</p>

  <p id="010-00065">Zraci sunca iza horizonta stremili su uvis i spuštali se na nivo pogleda. Ralf za trenutak pogleda sve veću zlatnu krišku koja ih je zdesna obasjavala i kao da je omogućavala govor. Krug dečaka oko njega kostrešio se od lovačkih kopalja.</p>

  <p id="010-00066">Pružio je školjku Eriku, bližem blizancu.</p>

  <p id="010-00067">„Videli smo zver rođenim očima. Ne, nismo spavali...“</p>

  <p id="010-00068">Sem nastavi priču. Prema običaju, bilo je dovoljno da jedan blizanac drži školjku, jer su svi prihvatili njihovo jedinstvo.</p>

  <p id="010-00069">„Ima krzno. Nešto joj se micalo iza glave – krila. Kretala se previše...“</p>

  <p id="010-00070">„Bilo je jezivo. Ja sam se uspravio...“</p>

  <p id="010-00071">„Upravo smo palili...“</p>

  <p id="010-00072">„... još drveta na...“</p>

  <p id="010-00073">„Ima oči...“</p>

  <p id="010-00074">„Zube...“</p>

  <p id="010-00075">„Kandže...“</p>

  <p id="010-00076">„Potrčali smo iz sve snage...“</p>

  <p id="010-00077">„Sudarali smo se...“</p>

  <p id="010-00078">„Video sam kako se zavlači iza drveća...“</p>

  <p id="010-00079">„Samo što me nije dodirnula...“</p>

  <p id="010-00080">Ralf prestrašeno pokaza Erikovo lice, išarano ožiljcima od sudara sa grmljem.</p>

  <p id="010-00081">„Šta si to uradio?“</p>

  <p id="010-00082">Erik opipa lice.</p>

  <p id="010-00083">„Sav sam izgreban? Je 1’ krvarim?“</p>

  <p id="010-00084">Krug dečaka užasnuto ustuknu. Džoni, još zevajući, glasno zaplaka; Bil ga je šamarao sve dok se mališan nije zagrcnuo. Vedro jutro vrvelo je od pretnji, i krug stade da se menja. Okrenuo se ka napolje, načinivši ogradu od zaoštrenih kopalja. Džek ih pozva natrag ka sredini.</p>

  <p id="010-00085">„Ovo će biti pravi lov! Ko ide?“</p>

  <p id="010-00086">Ralf ljutito iskorači.</p>

  <p id="010-00087">„Ova koplja su od drveta. Ne budi lud.“</p>

  <p id="010-00088">Džek mu se isceri.</p>

  <p id="010-00089">„Plašiš se?“</p>

  <p id="010-00090">„Naravno da se plašim. Ko se ne bi plašio?“</p>

  <p id="010-00091">Okrenuo se blizancima, molećivo, ali bez mnogo nade. „Pretpostavljam da ovo niste izmislili?“</p>

  <p id="010-00092">Odgovor je bio tako žestok da više nije bilo sumnji.</p>

  <p id="010-00093">Svinjče uze školjku.</p>

  <p id="010-00094">„Zar ne možemo – nekako – da ostanemo ovde? Možda nam zver neće prilaziti.“</p>

  <p id="010-00095">Da nije osećao da ih nešto posmatra, Ralf bi se izvikao na njega.</p>

  <p id="010-00096">„Da ostanemo ovde? I da se zakopamo na ovom delu ostrva, uvek na oprezu? Kako ćemo nabavljati hranu? I šta ćemo s vatrom?“</p>

  <p id="010-00097">„Hajdemo“, reče Džek nestrpljivo, „gubimo vreme.“</p>

  <p id="010-00098">„Ne, ne gubimo vreme. Šta ćemo s mališanima?“</p>

  <p id="010-00099">„Nek’ se nose i mališani!“</p>

  <p id="010-00100">„Neko mora da pazi na njih.“</p>

  <p id="010-00101">„Do sada niko nije pazio na njih.“</p>

  <p id="010-00102">„Nije bilo potrebe! Sada ima. Svinjče će paziti na njih.“</p>

  <p id="010-00103">„Tako je. Samo ti skloni Svinjčeta od opasnosti.“</p>

  <p id="010-00104">„Budi pametan. Od kakve je on koristi kad ima samo jedno oko?“</p>

  <p id="010-00105">Dečaci su znatiželjno šetali pogledima od Ralfa do Džeka. „Još nešto. Ne možete u lov kao obično, jer ova zver ne ostavlja trag. Ako i ostavlja, niste ga videli. Ko zna, možda se kreće po drveću, kao ono kako se ono zvaše.“</p>

  <p id="010-00106">Svi klimnuše glavom.</p>

  <p id="010-00107">„Zato moramo da razmislimo.“</p>

  <p id="010-00108">Svinjče skide oštećene naočari i obrisa preostalo staklo.</p>

  <p id="010-00109">„A šta ćemo mi, Ralfe?“</p>

  <p id="010-00110">„Nisi uzeo školjku. Drži.“</p>

  <p id="010-00111">„Mislim, šta će biti s nama? Šta ako zver dođe dok ste vi u lovu? Ja ne vidim dobro, i ako se uplašim...“</p>

  <p id="010-00112">Džek se prezrivo umeša.</p>

  <p id="010-00113">„Ti se stalno plašiš.“</p>

  <p id="010-00114">„Školjka je kod mene...“</p>

  <p id="010-00115">„Školjka! Školjka!“, uzviknu Džek. „Ne treba nam više ta školjka. Znamo ko treba da govori. Šta je pametno rekao Sajmon? Ili Bil, ili Volter? Vreme je da poneki ućute i prepuste sve nama ostalima...“</p>

  <p id="010-00116">Ralf više nije mogao da oćuti. Krv mu je jurnula u obraze.</p>

  <p id="010-00117">„Školjka nije kod tebe“, rekao je. „Sedi.“</p>

  <p id="010-00118">Džek toliko preblede da su mu pege ličile na jasne smeđe tačke. Oblizao je usne i ostao na nogama.</p>

  <p id="010-00119">„Ovo je posao za lovce.“</p>

  <p id="010-00120">Ostali su napeto posmatrali. Svinjče, našavši se neprijatno umešan, spusti školjku Ralfu na kolena i sede. Tišina ih je pritiskala; Svinjče zadrža dah.</p>

  <p id="010-00121">„Ovo nije samo posao za lovce“, reče Ralf najzad, „zato što ne možete da pratite zver. I zar ne želite da budete spaseni?“</p>

  <p id="010-00122">Okrenuo se skupu.</p>

  <p id="010-00123">„Zar ne želite svi da budete spaseni?“</p>

  <p id="010-00124">Ponovo se okrenuo Džeku.</p>

  <p id="010-00125">„Već sam rekao, vatra je najvažnija. Do sada se sigurno ugasila...“</p>

  <p id="010-00126">Stari nemoćni bes mu je pomogao i dao mu snage za napad.</p>

  <p id="010-00127">„Zar nemate nimalo pameti? Moramo ponovo da zapalimo vatru. Nisi ni pomislio na to, Džek, zar ne? Ili ne želiš da se spaseš odavde?“</p>

  <p id="010-00128">Da, žele da se spasu, u to nema sumnje; vaga je silovito pretegla na Ralfovu stranu i kriza je prošla. Svinjče bučno ispusti vazduh i pokuša ponovo da udahne, ali bezuspešno. Legao je uz brvno, razjapljenih usta, a plave senke su mu se vukle oko usana. Niko ga nije ni pogledao.</p>

  <p id="010-00129">„Džek, sada razmisli. Ima li neko mesto na ostrvu gde nisi bio?“</p>

  <p id="010-00130">Džek preko volje odgovori.</p>

  <p id="010-00131">„Nema osim... Naravno! Sećaš se? Drugi kraj, tamo gde je nagomilano stenje. Bio sam u blizini. Stena pravi nekakav most. Gore se može samo jednim putem.“</p>

  <p id="010-00132">„A to stvorenje možda tamo živi.“</p>

  <p id="010-00133">Čitav skup progovori uglas.</p>

  <p id="010-00134">„Tišina! U redu, tamo ćemo pogledati. Ako zver nije tamo, popećemo se na planinu da je tamo potražimo. I da zapalimo vatru.“</p>

  <p id="010-00135">„Idemo.“</p>

  <p id="010-00136">„Prvo ćemo jesti. Onda polazimo.“ Ralf zastade. „Ponesite koplja.“</p>

  <p id="010-00137">Posle jela, Ralf i ostali veliki krenuli su plažom. Ostavili su Svinjče na platformi. Jutro je obećavalo. Kao i sva prethodna, mnogo sunca pod plavom kupolom neba. Blaga krivina plaže pružala se pred njima sve dok je perspektiva nije spojila sa šumom, jer dan još bio nije dovoljno poodmakao da ga zamagle velovi drhtavog vazduha. Prema Ralfovim uputstvima, oprezno su se kretali duž terase s palmama, umesto vrelim peskom pored obale. Ralf je pustio Džeka da predvodi, i Džek je išao preterano oprezno, iako bi mogli da opaze neprijatelja na dvadeset metara. Ralf je išao poslednji, radostan što je makar nakratko izbegao odgovornost.</p>

  <p id="010-00138">Sajmon, idući ispred Ralfa, oseti ubod neverice – zver oštrih kandži što sedi na vrhu planine i ne ostavlja tragove, a ipak nije dovoljno brza da zgrabi Semierika. Koliko god da je mislio na zver, u glavi mu se stvarala slika ljudskog stvorenja, istovremeno herojska i mučna.</p>

  <p id="010-00139">Uzdahnuo je. Svi ostali očigledno mogu da ustanu i govore pred skupom bez onog užasnog osećanja pritiska na ličnost; umeju da kažu šta imaju kao da se obraćaju jednoj jedinoj osobi. Zakoračio je ustranu i osvrnuo se preko ramena. Ralf se primicao, noseći koplje preko ramena. Sajmon bojažljivo uspori dok se nije našao rame uz rame s Ralfom; gledao ga je kroz gustu crnu kosu koja mu je sada padala preko očiju. Ralf ga iskosa pogleda, napeto se osmehnu kao da je zaboravio kako je Sajmon napravio budalu od sebe, zatim ga ponovo pogleda i ne reče ništa. Trenutak-dva Sajmon se radovao što je prihvaćen, a onda je prestao da misli na sebe. Kad je udario u drvo, Ralf ga je ljutito iskosa pogledao, a Robert se zacerekao. Sajmon se zateturao, a bela mrlja na čelu mu je pocrvenela i prokrvarila. Ralf je zaboravio na Sajmona i vratio se u svoj lični pakao. Uskoro će stići do zamka i vođa će morati da stane na čelo.</p>

  <p id="010-00140">Džek dokaska nazad.</p>

  <p id="010-00141">„Blizu smo.“</p>

  <p id="010-00142">„U redu. Primaći ćemo se što bliže možemo.“</p>

  <p id="010-00143">Pošao je za Džekom po blago uzdignutom tlu prema zamku. S leve strane videli su neprohodnu masu puzavica i drveća.</p>

  <p id="010-00144">„Zašto to ne bi bilo ovde?“</p>

  <p id="010-00145">„Kao što vidiš, ništa ne može ni unutra ni napolje.“</p>

  <p id="010-00146">„A zamak?“</p>

  <p id="010-00147">„Gledaj.“</p>

  <p id="010-00148">Ralf razdvoji zid od trave i pogleda. Pred njima je bilo svega još metar-dva kamenitog tla, a iza su se dve strane ostrva gotovo spajale, tako da bi se očekivao kraj čvrste podloge. Ali umesto toga, uska ivica stene, široka metar-dva, a duga petnaestak, produžavala je ostrvo u more. Tu se video još jedan četvrtasti komad ružičaste stene koja je nosila ostrvo. Ova strana zamka, visoka tridesetak metara, bila je ružičasti bedem koji su videli s vrha planine. Stena na vrhu bila je rascepljena i posuta velikim grudvama koje kao da su se teturale.</p>

  <p id="010-00149">Visoka trava iza Ralfa ispunila se nečujnim lovcima. Ralf pogleda Džeka.</p>

  <p id="010-00150">„Ti si lovac.“</p>

  <p id="010-00151">Džek porumene.</p>

  <p id="010-00152">„Znam. U redu.“</p>

  <p id="010-00153">Nešto iz dubine utrobe progovori umesto Ralfa.</p>

  <p id="010-00154">„Ja sam vođa. Ja idem. Ne protivi se.“</p>

  <p id="010-00155">Okrenuo se ostalima.</p>

  <p id="010-00156">„Vi. Sakrijte se. Čekajte me.“</p>

  <p id="010-00157">Otkrio je da mu glas ili jenjava ili je preglasan. Pogledao je Džeka.</p>

  <p id="010-00158">„Misliš da...?“</p>

  <p id="010-00159">Džek promrmlja.</p>

  <p id="010-00160">„Sve sam obišao. Mora da je ovde.“</p>

  <p id="010-00161">„Shvatam.“</p>

  <p id="010-00162">Sajmon zbunjeno promumla: „Ja ne verujem u zver.“</p>

  <p id="010-00163">Ralf mu učtivo odgovori, kao da se slaže da je vreme lepo.</p>

  <p id="010-00164">„Ne. Mislim da ne veruješ.“</p>

  <p id="010-00165">Usta su mu bila ukočena i bleda. Sasvim polako je sklonio kosu s čela.</p>

  <p id="010-00166">„Dakle. Zbogom.“</p>

  <p id="010-00167">Naterao je stopala da se pokrenu i odnesu ga na jezičak tla.</p>

  <p id="010-00168">Sa svih strana okruživao ga je ponor. Nije bilo mesta za skrivanje, čak i ako ne bude morao da nastavi. Zastao je na uskoj traci tla i pogledao dole. Uskoro, za svega nekoliko vekova, more će od zamka načiniti ostrvo. Desno je ležala laguna, pod nasrtajima otvorenog mora, a levo...</p>

  <p id="010-00169">Ralf se stresao. Laguna ih je štitila od Pacifika, a zbog nečega je samo Džek sišao do vode na drugoj strani. Sada je očima kopnenog bića posmatrao kretanje vode; izgledalo je kao da neko ogromno biće diše. Voda se polako povukla među stene, otkrivši ružičaste ploče granita, čudnovate korale, polipe i travuljinu. Duboko dole voda se micala, šaputala poput vetra u krošnjama drveća. Video se jedan pljosnati kamen, nalik na sto, a voda mu je lizala četiri travom obrasle stane i pretvarala ih u brda. Onda je usnuli levijatan udahnuo – voda se podigla, trava se zanjihala, i uskiptelo more je režeći prelilo kamenu ploču. Nije se osećalo prolaženje talasa; samo ovo razvučeno dizanje i spuštanje.</p>

  <p id="010-00170">Ralf se okrenu crvenoj steni. Ostali ga čekaju iza, u visokoj travi, čekaju da vide šta će učiniti. Primetio je da mu je znoj na dlanovima hladan; iznenađeno je shvatio da zapravo ne očekuje susret s bilo kakvom zveri, i da ne zna šta će učiniti ako se zver pojavi.</p>

  <p id="010-00171">Video je da bi mogao da se popne uz stenu, ali to nije bilo neophodno. Četvrtasti oblik stvarao je neku vrstu postolja, pa je desno, preko lagune, moglo da se pređe uz ivicu i da se nestane iza ugla. Lako je prošao tuda i uskoro pogledao iza stene.</p>

  <p id="010-00172">Nije video ništa neočekivano; ružičasto isprevrtano kamenje s prelivom od ptičjeg izmeta i oštar uspon do razbacanog stenja koje je krasilo vrh bedema.</p>

  <p id="010-00173">Čuo je nešto iza sebe i okrenuo se. Džek mu je porebarke prilazio duž ivice.</p>

  <p id="010-00174">„Ne mogu da te pustim samog.“</p>

  <p id="010-00175">Ralf ne reče ništa. Pošao je prvi preko kamenja, pogledao je u nekakvu polupećinu u kojoj nije bilo ničeg strašnijeg od grozda trulih jaja, i najzad je seo gledajući oko sebe i kuckajući drškom koplja u kamen.</p>

  <p id="010-00176">Džek je bio uzbuđen.</p>

  <p id="010-00177">„Kakvo mesto za tvrđavu!“</p>

  <p id="010-00178">Stub vode se diže i pokvasi ih.</p>

  <p id="010-00179">„Nema slatke vode.“</p>

  <p id="010-00180">„A šta je onda ono?“</p>

  <p id="010-00181">Zaista, na pola puta uz stenu videla se dugačak zelena mrlja. Popeli su se i probali vodu iz tankog mlaza.</p>

  <p id="010-00182">„Možeš ovde da staviš kokos da se stalno puni.“</p>

  <p id="010-00183">„Ja ne bih. Ne sviđa mi se ovde.“</p>

  <p id="010-00184">Rame uz rame su se popeli do vrha ukrašenog jednim jedinim razbijenim kamenom. Džek udari pesnicom najbliži komad i on se lako okruni.</p>

  <p id="010-00185">„Sećaš se...“</p>

  <p id="010-00186">Obojica se prisetiše svađe. Džek brzo progovori.</p>

  <p id="010-00187">„Gurneš palmovo stablo ispod ovoga, i ako neprijatelj naiđe vidi!“</p>

  <p id="010-00188">Tridesetak metara ispod videli su uski prelaz, zatim kamenito tlo, travu načičkanu glavama i iza toga šumu.</p>

  <p id="010-00189">„Jedan pokret“, povika Džek oduševljeno, „i opaaa...!“</p>

  <p id="010-00190">Mahnuo je rukom naniže. Ralf pogleda planinu.</p>

  <p id="010-00191">„Šta je?“</p>

  <p id="010-00192">Ralf se okrenu.</p>

  <p id="010-00193">„Zašto?“</p>

  <p id="010-00194">„Gledao si – ne znam kako.“</p>

  <p id="010-00195">„Nema signala. Ništa se ne vidi.</p>

  <p id="010-00196">„Ti i tvoj signal.“</p>

  <p id="010-00197">Oko njih se pružao zategnuti plavi horizont, prekinut samo vrhom planine.</p>

  <p id="010-00198">„To je sve što imamo.“</p>

  <p id="010-00199">Naslonio je koplje na labavi kamen i obema rukama zabacio kosu.</p>

  <p id="010-00200">„Moraćemo natrag, da se popnemo na planinu. Tamo su i videli zver.“</p>

  <p id="010-00201">„Zver neće biti tamo.“</p>

  <p id="010-00202">„A šta nam drugo preostaje?“</p>

  <p id="010-00203">Ostali iz trave videli su da su Ralf i Džek zdravi i čitavi, pa iskoračiše na sunce. Uzbuđeni istraživanjem, zaboravili su na zver. Povrveli su preko mosta i uskoro su se pentrali i dovikivali. Ralf je stajao, jednom rukom naslonjen na ogromnu crvenu stenu, veliku poput vodeničnog točka, rasečenog i labavog. Sumorno je posmatrao planinu. Stegao je pesnicu i udario u crveni zid. Čvrsto je stiskao usne, a oči su mu bile čežnjive ispod plavih pramenova.</p>

  <p id="010-00204">„Dim.“</p>

  <p id="010-00205">Ozlojeđeno je gurnuo pesnicu u usta.</p>

  <p id="010-00206">„Džek! Dođi.“</p>

  <p id="010-00207">Ali Džeka nije bilo. Grupa dečaka, dižući silnu galamu koju Ralf nije čuo, ljuljala je stenu. Dok se okrenuo, osnova je pukla i čitava masa preturila se u more; stub vode se uz grmljavinu podigao do pola uzvišice.</p>

  <p id="010-00208">„Prestanite! Prestanite!“</p>

  <p id="010-00209">Zaćutali su od njegovog povika.</p>

  <p id="010-00210">„Dim.“</p>

  <p id="010-00211">U glavi mu se dešavalo nešto čudno. Nešto mu je lepršalo ispred uma, kao šišmiš, i pomračivalo mu misli.</p>

  <p id="010-00212">„Dim.“</p>

  <p id="010-00213">Misli su mu se naglo vratile, a s njima i bes.</p>

  <p id="010-00214">„Treba nam dim. A vi traćite vreme. Kotrljate stene.“ Rodžer povika.</p>

  <p id="010-00215">„Imamo vremena koliko hoćeš!“</p>

  <p id="010-00216">Ralf zatrese glavom.</p>

  <p id="010-00217">„Idemo na planinu.“</p>

  <p id="010-00218">Nastade galama. Neki dečaci želeli su da se vrate na plažu. Drugi su hteli da bacaju još stena. Sunce je veselo sijalo, i opasnost je iščezla s mrakom.</p>

  <p id="010-00219">„Džek. Zver je možda na drugoj strani. Ti nas povedi. Bio si tamo.“</p>

  <p id="010-00220">„Ići ćemo obalom. Tamo ima voća.“</p>

  <p id="010-00221">Bil priđe Ralfu.</p>

  <p id="010-00222">„Zašto ne možemo ovde malo da ostanemo?“</p>

  <p id="010-00223">„Tako je.“</p>

  <p id="010-00224">„Hajde da napravimo tvrđavu...“</p>

  <p id="010-00225">„Ovde nema hrane“, reče Ralf, „ni skloništa. Nema ni mnogo pitke vode.“</p>

  <p id="010-00226">„Ovde će biti čarobnjakova tvrđava.“</p>

  <p id="010-00227">„Možemo da kotrljamo stene...“</p>

  <p id="010-00228">„Kažem da idemo natrag!“, povika Ralf besno. „Moramo da se uverimo. Idemo odmah.“</p>

  <p id="010-00229">„Da ostanemo ovde...“</p>

  <p id="010-00230">„Natrag u kolibe...“</p>

  <p id="010-00231">„Ja sam se umorio...“</p>

  <p id="010-00232">„Ne!“</p>

  <p id="010-00233">Ralf odra kožu s prstiju. Nije ga zabolelo.</p>

  <p id="010-00234">„Ja sam vođa. Moramo da se uverimo. Zar ne vidite planinu? Nema signala. Možda je negde u blizini brod. Jeste li svi pošandrcali?“</p>

  <p id="010-00235">Dečaci su buntovno ćutali ili mrmljali.</p>

  <p id="010-00236">Džek ih povede niz stene i preko mosta.</p>
</body>
</html>
