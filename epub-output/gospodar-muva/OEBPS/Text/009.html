<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>PETO POGLAVLJE</title>
</head>

<body>
  <h2 class="h21" id="009-00295">PETO POGLAVLJE</h2>

  <p class="p5" id="009-00001"><span class="t6">Zver iz vode</span></p>

  <p class="p6" id="009-00002">Nadolazila je plima; između vode i bele uzvišice pored terase s palmama ostala je samo uska traka čvrstog tla. Ralf krenu tom čvrstom stazom jer je želeo da razmisli, a samo tuda je mogao da korača ne gledajući u noge. Odjednom ga je, dok je hodao pored vode, obuzela krajnja zapanjenost. Otkrio je da shvata sivilo ovog života, u kom je sve improvizacija, u kom svako veći deo jave provodi pazeći gde staje. Stao je i zagledao se u traku peska; setivši se prvog oduševljenog istraživanja, koje kao da je deo nekog vedrijeg detinjstva, podsmešljivo se nacerio. Okrenuo se i pošao natrag ka platformi, licem okrenut suncu. Došlo je vreme za skup; koračajući kroz veličanstvenu sunčevu svetlost, u glavi je tačku po tačku prelazio svoj govor. Na ovom skupu ne sme biti grešaka, ne sme se trčati za vetrom...</p>

  <p id="009-00003">Izgubio se u lavirintu misli, nejasnih jer mu je nedostajalo reči da ih iskaže. Namrštio se i pokušao ponovo.</p>

  <p id="009-00004">Ovaj skup ne treba da bude zabava, nego ozbiljan posao.</p>

  <p id="009-00005">Na ovo je krenuo brže, iznenada svestan hitnosti, sunca koje zalazi i povetarca koji je stvorio svojim hitrim hodom. Taj vetrić hladio mu je lice i lepio mu sivu košulju za grudi, i opazio je – u tom novom raspoloženju razumevanja – da su prevoji košulje kruti kao karton. Primetio je kako mu otrcane ivice kratkih pantalona ostavljaju neugodan ružičasti trag na butinama. Zgrčenog uma, Ralf je otkrio prljavštinu i propadanje, shvatio je koliko mu se ne dopada da stalno sklanja zamršenu kosu s očiju i da se, kad sunce zađe, bučno valja po suvom lišću. Na ovo je potrčao.</p>

  <p id="009-00006">Plaža pored bazena bila je išarana grupicama dečaka koji su čekali skup. Nemo su se razmakli pred njim, svesni njegovog turobnog raspoloženja i svoje greške s vatrom.</p>

  <p id="009-00007">Mesto za skup na kom je stajao bilo je oblika grubog trougla, nepravilno i sklepano, kao i sve što su do tada napravili. Tu je bilo deblo na kom je sedeo; to oboreno drvo mora da je bilo izuzetno veliko za platformu. Možda ga je tu donela neka od legendarnih pacifičkih oluja. To stablo ležalo je uporedo s plažom, pa je Ralf sedeo okrenut licem prema plaži, a dečacima je bio samo tamni obris naspram drhtavog sjaja lagune. Dve strane trougla, čiju je osnovu činila oborena palma, bile su još neodređenije. Desno je ležao balvan uglačan od nemirnog sedenja, ali ne tako veliki kao vođin, i ne toliko udoban. S leve strane bila su četiri manja debla, a jedno je – ono najdalje – ležalo krajnje nesigurno. Iz okupljanja u okupljanje, dečaci su se smejali kada se neko previše nagne, a deblo se izmakne i obori pet-šest dečaka unazad na travu. Pa ipak, opazio je, niko se nije dosetio, ni on sam, ni Džek, ni Svinjče – da donese kamen i podupre drvo. Nastaviće da podnose to labavo drvo zato što, zato što... Ponovo se izgubio u dubokim mislima.</p>

  <p id="009-00008">Ispred svakog debla trava je bila ugažena, ali je u sredini rasla visoka i nedirnuta. Onda je, u vrhu trougla, ponovo rasla visoka jer tamo niko nikad nije sedeo. Oko mesta za skup dizala su se siva stabla, prava ili nagnuta, noseći nizak krov od lišća. S dve strane bila je plaža, iza laguna, a ispred ostrvska tama.</p>

  <p id="009-00009">Ralf se okrenu sedištu za vođu. Nikad nisu održali skup ovako kasno. Zato je sve izgledalo drugačije. Obično su donje strane lišća bile obasjane mrežom zlatnih odsjaja, a lica dečaka osvetljena odozdo, kao da, pomisli Ralf, drže u rukama električne lampe. Ali sada se sunce spustilo na jednu stranu, pa su senke bile tamo gde im je i mesto.</p>

  <p id="009-00010">Ponovo se osetio čudnovato raspoloženim za razmišljanje, što mu inače nije bilo svojstveno. Ako su lica drugačija kad se osvetle odozgo ili odozgo, šta je lice? Šta je bilo šta?</p>

  <p id="009-00011">Ralf se nestrpljivo promeškolji. Kad si vođa, nevolja je u tome što moraš da misliš, moraš da budeš pametan. A onda se nešto desi i moraš da odlučiš na brzinu. To tera ljude na razmišljanje, jer misao je vredna, daje ploda...</p>

  <p id="009-00012">Samo što, pomisli Ralf gledajući mesto za vođu, ja ne mogu da mislim. Ne kao Svinjče.</p>

  <p id="009-00013">Ralf je još jednom, iste večeri, morao da prilagodi svoje stavove. Svinjče ume da misli. Ume da ide korak po korak u onoj svojoj debeloj glavi: ali Svinjče nije vođa. Ali Svinjče, uprkos svom smešnom telu, ima mozga u glavi. Ralf je postao stručnjak za razmišljanje, i umeo je da prepozna misao kod drugih.</p>

  <p id="009-00014">Sunce mu je bilo u oči i podsećalo ga da vreme prolazi, pa je uzeo školjku s drveta i razgledao je. Od izloženosti vazduhu, žuta i ružičasta površina gotovo je sasvim izbledela, postala skoro providna. Ralf je osećao neku vrstu toplog poštovanja prema školjci, iako ju je svojom rukom upecao u laguni. Okrenuo se skupu i prineo školjku usnama.</p>

  <p id="009-00015">Ostali su očekivali poziv, pa su odmah došli. Oni koji su znali da je brod prošao pored ostrva dok je vatra bila ugašena bili su potišteni zbog Ralfovog gneva, a na one druge, uključujući i mališane, koji ništa nisu znali, ozbiljna tišina skupa ostavila je snažan utisak. Skup se brzo uvećavao; Džek, Sajmon, Moris i većina lovaca smestili su se desno od Ralfa, a ostali levo. Svinjče je stao izvan trougla. Ovo je nagoveštavalo da želi da sluša, ali ne i da govori; Svinjče je ovo izveo u znak nezadovoljstva.</p>

  <p id="009-00016">„Ovako stoje stvari: skup nam je potreban.“</p>

  <p id="009-00017">Niko nije rekao ništa, ali lica okrenuta ka Ralfu bila su, sva do jednog, napeta. Mahnuo je školjkom. Iskustvo ga je naučilo da se ovakve jednostavne izjave moraju ponoviti bar dva puta kako bi ih svi shvatili. Govornik treba da sedne, da privuče sve poglede na školjku, i da izgovara reči kao da ispušta teško okruglo kamenje među slušaoce koji čuče ili sede. Tražio je po glavi jednostavne reči, koje će i mališani shvatiti, da objasni čemu služi ovaj skup. Kasnije će možda umešni govornici – Džek, Moris, Svinjče – upotrebiti svu svoju veštinu da izokrenu skup, ali sada, na početku, tema rasprave mora da se iznese jasno.</p>

  <p id="009-00018">„Treba nam skup. Ne radi zabave. Ne radi smeha i padanja s brvna“ – grupa mališana na rasklaćenom deblu se zgledala i zakikotala – „ne radi zbijanja šala ili“ – podigao je školjku tragajući za ubedljivim rečima – „radi mudrijašenja. Ne zbog toga. Nego da sve postavimo na pravo mesto.“</p>

  <p id="009-00019">Zastao je.</p>

  <p id="009-00020">„Šetao sam. Otišao sam potpuno sam da razmislim šta je šta. Sada znam šta nam treba. Treba nam skup da postavimo sve na svoje mesto. I ja ću govoriti prvi.“</p>

  <p id="009-00021">Zaćutao je i po navici sklonio kosu s čela. Svinjče se ušunja u trougao, okončavši svoje nezapaženo negodovanje, i pridruži se ostalima.</p>

  <p id="009-00022">Ralf nastavi.</p>

  <p id="009-00023">„Imali smo mnogo skupova. Svi volimo da govorimo i da se okupljamo. Da odlučujemo. Ali odluke se ne sprovode. Rekli smo da ćemo donositi vodu s potoka i čuvati je u ljuskama kokosa pokrivenu svežim lišćem. Tako je i bilo, dan-dva. Sada vode nema. Ljuske su prazne. Svi piju na potoku.“</p>

  <p id="009-00024">Začuo se mrmor odobravanja.</p>

  <p id="009-00025">„Nije loše da se pije na potoku. Mislim, i ja radije pijem tamo znate, iz bazena gde je vodopad – nego iz stare kokosove ljuske. Ali odlučili smo da vodu donosimo. A ne donosimo je. Po podne su samo dve ljuske bile pune.“</p>

  <p id="009-00026">Oblizao je usne.</p>

  <p id="009-00027">„Zatim, tu su kolibe. Skloništa.“</p>

  <p id="009-00028">Žamor se podiže i utihnu.</p>

  <p id="009-00029">„Skoro svi spavate u kolibama. Noćas ćete, osim Semierika, koji spavaju pored vatre, svi leći u kolibe. Ko ih je podigao?“</p>

  <p id="009-00030">Dečaci ponovo zažagoriše. Svi su gradili kolibe. Ralf je morao ponovo da mahne školjkom.</p>

  <p id="009-00031">„Čekajte malo! Mislim, ko je gradio sve tri? Svi smo gradili prvu, drugu smo napravili nas četvorica, a onu treću podigli smo Sajmon i ja. Zato je tako klimava. Ne. Ne smejte se. Ta koliba će se srušiti ako kiša ponovo padne. A tada će nam skloništa trebati.“</p>

  <p id="009-00032">Zastao je i nakašljao se.</p>

  <p id="009-00033">„Ima još nešto. Odabrali smo ono stenje desno iza bazena za kupanje da nam bude toalet. I to je bilo pametno. Voda ih čisti. Vi mališani znate kako je to.“</p>

  <p id="009-00034">Poneko se zakikotao i blesnuo očima.</p>

  <p id="009-00035">„Sada se svi olakšavaju gde stignu. Čak i pored skloništa i platforme. Vi, mališani, kad jedete voće pa vas pritera...“ Skupom se zaori smeh.</p>

  <p id="009-00036">„Kažem vam, kad vas protera, ne dirajte voće. Prljavo je.“ Ponovo smeh.</p>

  <p id="009-00037">„Kažem, prljavo je.“</p>

  <p id="009-00038">Čupkao je svoju prljavu sivu košulju.</p>

  <p id="009-00039">„Mnogo je prljavo. Ako vas pritera, trčite uz plažu do stenja. Razumete?“</p>

  <p id="009-00040">Svinjče posegnu za školjkom, ali Ralf zatrese glavom. Ovaj govor je bio isplaniran, tačku po tačku.</p>

  <p id="009-00041">„Treba svi ponovo da idemo među to stenje. Ovde je sve prljavije.“ Zastao je. Skup je predosetio krizu, i napeto je iščekivao nastavak. „A sada o vatri.“</p>

  <p id="009-00042">Ralf ispusti preostali vazduh, a skup uzdahnu za njim. Džek uze da bocka nožem komadić drveta i došapnu nešto Robertu, koji okrenu glavu.</p>

  <p id="009-00043">„Vatra je najvažnija stvar na ostrvu. Kako će nas neko spasti, osim pukom srećom, ako ne održavamo vatru? Zar je za nas održavanje vatre prevelik zadatak?“</p>

  <p id="009-00044">Mahnuo je rukom.</p>

  <p id="009-00045">„Pogledajte! Koliko nas ima? A ne možemo da održavamo vatru i dim. Zar ne razumete? Zar ne vidite da treba... da treba pre da umremo nego da zapustimo vatru?“</p>

  <p id="009-00046">Lovci se sramežljivo zakikotaše. Ralf se besno okrenu ka njima.</p>

  <p id="009-00047">„Vi, lovci! Samo se vi smejte! Ali, kažem vam, vatra je važnija od svinje, koliko god da ih ubijete. Da li svi razumete?“ Raširio je ruke i okrenuo se čitavom trouglu.</p>

  <p id="009-00048">„Moramo gore praviti dim – ili umreti.“</p>

  <p id="009-00049">Zaćutao je, opipavajući sledeću tačku.</p>

  <p id="009-00050">„Ima još nešto.“</p>

  <p id="009-00051">Neko doviknu:</p>

  <p id="009-00052">„Ima previše toga.“</p>

  <p id="009-00053">Čulo se odobravajuće mrmljanje. Ralf ih nadjača.</p>

  <p id="009-00054">„I još nešto. Samo što nismo zapalili čitavo ostrvo. I gubimo vreme valjajući kamenje i praveći male vatre za kuvanje. Kažem vam ovo i proglašavam to pravilom, jer ja sam vođa. Nećemo paliti vatre nigde osim na planini. Nikad.“</p>

  <p id="009-00055">Odmah nastade metež. Dečaci poustajaše i povikaše, a i Ralf poče da viče.</p>

  <p id="009-00056">„Ako vam treba vatra da skuvate ribu ili raka, a vi se lepo popnite na planinu. Tako ćemo biti sigurni.“</p>

  <p id="009-00057">Mnoštvo ruku posezalo je za školjkom na svetlu zalazećeg sunca. Ralf je stegnu i skoči na balvan.</p>

  <p id="009-00058">„To sam sve hteo da kažem. Sada sam rekao. Izabrali ste me za vođu. Sada radite ono što vam kažem.“</p>

  <p id="009-00059">Umirili su se, polako, i najzad ponovo posedali. Ralf sede i progovori normalnim glasom.</p>

  <p id="009-00060">„Zapamtite. Stene su toalet. Vatra se održava i pravi se signalni dim. Ne uzimajte vatru s planine. Nosite hranu gore.“</p>

  <p id="009-00061">Džek ustade, mršteći se u polutami, i pruži ruke,</p>

  <p id="009-00062">„Još nisam završio.“</p>

  <p id="009-00063">„Ali pričaš i pričaš!“</p>

  <p id="009-00064">„Školjka je kod mene.“</p>

  <p id="009-00065">Džek sede, gunđajući.</p>

  <p id="009-00066">„Poslednja stvar. Ono o čemu se priča.“</p>

  <p id="009-00067">Sačekao je da se platforma sasvim umiri.</p>

  <p id="009-00068">„Sve se ruši. Ja ne razumem zašto. Lepo smo počeli, bili smo srećni. A onda...“</p>

  <p id="009-00069">Nežno je mahao škojkom, gledajući iza njih u prazno, sećajući se zveri, zmije, vatre, razgovora o strahu.</p>

  <p id="009-00070">„Onda su počeli da se boje.“</p>

  <p id="009-00071">Žamor, gotovo jecaj, nastade i nestade. Džek prestade da delje. Ralf nastavi, naglo.</p>

  <p id="009-00072">„Ali to mališani pričaju. Da raščistimo. Zato je strah poslednje o čemu ćemo razgovarati.“</p>

  <p id="009-00073">Kosa mu je ponovo padala u oči.</p>

  <p id="009-00074">„Moramo da razgovaramo o strahu i odlučimo da tu nema ničega. I ja se ponekada plašim, ali to je glupost! Kao duhovi. A kada odlučimo, možemo da počnemo iznova i pazimo na stvari kao što je vatra.“ Slika trojice dečaka na plaži prolete mu kroz glavu. „I da budemo srećni.“</p>

  <p id="009-00075">Ralf svečano položi školjku na deblo pored sebe u znak da je završio. Ono malo sunčevih zraka sijalo je vodoravno.</p>

  <p id="009-00076">Džek ustade i uze školjku.</p>

  <p id="009-00077">„Znači, ovaj skup služi da se kaže šta je šta. Ja ću vam reći šta je šta. Tu priču o strahu otpočeli su mališani. Zver! Odakle? Naravno da se ponekad uplašimo, ali na to smo se navikli. Samo, Ralf kaže da vrištite noću. Šta to drugo znači nego ružne snove? Osim toga, vi ne lovite, ne gradite i ne pomažete – vi ste gomila običnih cmizdravaca i maminih maza. Eto. A što se tiče straha – naviknite se na to kao i svi mi ostali.“</p>

  <p id="009-00078">Ralf je otvorenih usta zurio u Džeka, ali ovaj to nije opazio. „Stvari stoje ovako – strah ti ne može ništa, kao ni san. Na ovom ostrvu nema zveri kojih se treba plašiti.“ Pogledao je red mališana koji su se sašaptavali. „Ako vas nešto dohvati, tako vam i treba, vi beskorisni plačljivci! Ali <span class="t7">nema</span> životinje...“</p>

  <p id="009-00079">Ralf ga ljutito prekinu.</p>

  <p id="009-00080">„Šta je ovo? Ko je govorio o životinji?“</p>

  <p id="009-00081">„Ti, pre neki dan. Rekao si da sanjaju i vrište. Sada pričaju ne samo mališani, nego ponekad i moji lovci pričaju o nečemu, o nečem tamnom, o zveri, o nekakvoj životinji. Čuo sam ja. Mislio si da nisam, je li? Sad me slušaj. Na malim ostrvima nema velikih životinja. Ima samo svinja. Lavovi i tigrovi žive u velikim zemljama, u Africi i Indiji...“</p>

  <p id="009-00082">„I u zoološkom vrtu...“</p>

  <p id="009-00083">„Školjka je kod mene. Ne govorim o strahu. Govorim o zveri. Plašite se ako hoćete. Ali što se tiče zveri...“</p>

  <p id="009-00084">Džek zastade, držeći školjku obema rukama, i okrenu se svojim lovcima s prljavim crnim kapama.</p>

  <p id="009-00085">„Jesam li ja lovac ili nisam?“</p>

  <p id="009-00086">Jednostavno su zaklimali. On je lovac, u to niko nije sumnjao. „Dakle – obišao sam čitavo ostrvo. Sam. Ako zver postoji,jaje nisam video. Plašite se ako ste takvi – ali u šumi zveri nema.“ Džek ostavi školjku i sede. Čitav skup mu je s olakšanjem zapljeskao. Onda Svinjče podiže ruku.</p>

  <p id="009-00087">„Ne slažem se sa svime što je Džek rekao, ali s nečim se slažem. Naravski da nema zveri u šumi. Kako bi moglo da bude? Šta bi zver jela?“</p>

  <p id="009-00088">„Svinje.“</p>

  <p id="009-00089">„Mi jedemo svinje.“</p>

  <p id="009-00090">„Svinjče!“</p>

  <p id="009-00091">„Školjka je kod mene!“, reče Svinjče ljutito. „Ralfe, treba da ućute, je F da? Zavežite, vi mališani! Hoću da kažem da se ne slažem s tim o tom strahu. Naravno, u šumi nema ništa čega treba da se plašimo. Pa... i ja sam bio u šumi! Još malo pa ćete pričati o duhovima i takvim stvarima. Svi znamo šta se dešava, a ako nešto ne valja, neko će to već srediti.“</p>

  <p id="009-00092">Skinuo je naočari i trepnuo. Sunce je zašlo kao da je neko ugasio svetlo.</p>

  <p id="009-00093">Nastavio je da objašnjava.</p>

  <p id="009-00094">„Kad vas zaboli stomak, velike ili male...“</p>

  <p id="009-00095">„Tvoj stomak je veliki.“</p>

  <p id="009-00096">„Kad se ismejete možda ćemo nastaviti skup. A ako se oni mališani ponovo budu pentrali na ono klimavo deblo, pašće za tren oka. Zato bolje neka sednu na zemlju i slušaju. Ne. Postoji doktor za sve, čak i za ono u glavi. Ne mislite valjda da sve vreme treba da se plašimo ničega? Život je“, reče Svinjče slobodnije, „život je nauka, eto šta je. Za godinu-dve, kad se rat završi, putovaće se do Marsa i natrag. Znam da zver ne postoji – mislim, zver s kandžama i tako to – ali znam da ne postoji ni strah.“</p>

  <p id="009-00097">Svinjče zastade.</p>

  <p id="009-00098">„Osim ako...“</p>

  <p id="009-00099">Ralf se nemirno promeškolji.</p>

  <p id="009-00100">„Osim ako šta?“</p>

  <p id="009-00101">„Osim ako se ne plašimo ljudi.“</p>

  <p id="009-00102">Polupodrugljivi smeh zaori se među dečacima na tlu. Svinjče pognu glavu i užurbano nastavi.</p>

  <p id="009-00103">„Da čujemo onda onog mališana koji je pričao o zveri, i da mu pokažemo koliko je praznoglav.“</p>

  <p id="009-00104">Mališani zabrbljaše među sobom, a onda jedan ustade.</p>

  <p id="009-00105">„Kako se zoveš?“</p>

  <p id="009-00106">„Fil.“</p>

  <p id="009-00107">Za mališana, bio je vrlo samouveren; pružio je ruke, držao školjku kao Ralf, i pogledao oko sebe da privuče svačiju pažnju.</p>

  <p id="009-00108">„Sinoć sam sanjao strašan san, da se borim s nečim. Bio sam sam, ispred kolibe, i borio se s onim izvujanim stvarima s drveća.“</p>

  <p id="009-00109">Zaćutao je, a ostali mališani nasmejali su se u užasnutom saosećanju.</p>

  <p id="009-00110">„Onda sam se uplašio i probudio. Bio sam ispred kolibe, sam, a onog izuvijanog nije bilo.“</p>

  <p id="009-00111">Živi užas ove slike, tako moguć i tako ogoljeno zastrašujući, sve ih je ućutkao. Dečačićev glas piskavo se čuo iza školjke.</p>

  <p id="009-00112">„Uplašio sam se i zvao Ralfa, i onda sam video da se nešto kreće između drveća, nešto veliko i strašno.“</p>

  <p id="009-00113">Zastao je, donekle preplašen sećanjem, ali i ponosan zbog pažnje koju je privukao.</p>

  <p id="009-00114">„To je bio ružan san“, reče Svinjče, „hodao je u snu.“</p>

  <p id="009-00115">Skup se turobno saglasi žamorom.</p>

  <p id="009-00116">Mališan tvrdoglavo zatrese glavom.</p>

  <p id="009-00117">„Spavao sam kad sam se borio s onim izuvijanim, a kad je otišlo probudio sam se i video nešto veliko i strašno kako se kreće među drvećem.“</p>

  <p id="009-00118">Ralf pruži ruku da uzme školjku, a mališan sede.</p>

  <p id="009-00119">„Spavao si. Tamo nije bilo ničega. Kako bi neko mogao da luta noću po šumi? Je li neko lutao? Je li neko izlazio?“</p>

  <p id="009-00120">Usledila je duga tišina, dok se skup cerio na pomisao da neko izlazi po mraku. Onda Sajmon ustade, a Ralf ga zapanjeno pogleda.</p>

  <p id="009-00121">„Ti! Šta si tražio po mraku napolju?“</p>

  <p id="009-00122">Sajmon grševito zgrabi školjku.</p>

  <p id="009-00123">„Hteo sam... da odem na jedno mesto... na mesto koje znam.“</p>

  <p id="009-00124">„Kakvo mesto?“</p>

  <p id="009-00125">„Na jedno mesto koje znam. U džungli.“</p>

  <p id="009-00126">Oklevao je.</p>

  <p id="009-00127">Džek dade odgovor na pitanje; u glasu mu se čuo prezir, tako smešan i tako konačan.</p>

  <p id="009-00128">„Priteralo ga.“</p>

  <p id="009-00129">Postiđen umesto Sajmona, Ralf uze školjku natrag strogo gledajući Sajmona u lice.</p>

  <p id="009-00130">„Pa, nemoj to ponovo da radiš. Razumeš? Ne noću. Dovoljno je glupih priča o zveri, ne treba još mališani da te vide dok se šunjaš kao...“</p>

  <p id="009-00131">U podrugljivom smehu koji se zaorio bilo je straha i osude. Sajmon zausti da progovori, ali Ralf mu je uzeo školjku, pa se vratio na sedište.</p>

  <p id="009-00132">Kad se skup umirio, Ralf se okrenu Svinjčetu.</p>

  <p id="009-00133">„Pa, Svinjče?“</p>

  <p id="009-00134">„Ima još jedan. Ovaj.“</p>

  <p id="009-00135">Mališani izguraše Persivala napred, a onda ga ostaviše samog. Stajao je na sredini, u travi do kolena, gledajući u svoja skrivena stopala, pretvarajući se da je u šatoru. Ralf se setio drugog malog dečaka koji je ovako stajao, i trgao se od te uspomene. Odgurnuo ju je duboko i daleko, negde odakle je samo slično podsećanje, na primer ovo, moglo da je izvuče na površinu. Mališane više nisu pokušavali da prebroje, delimično zato što nisu imali načina da se uvere da se za svakog zna gde je, a delimično zato što je Ralf znao odgovor na bar jedno pitanje koje je Svinjče postavio na vrhu planine. Bilo je mnogo mališana, tamnokosih, svetlokosih, pegavih; svi su bili prljavi, ali nijedan nije imao veliku mrlju na obrazu. Niko više nije video beleg boje dudinje. Ali tada je Svinjče pretio i mamio. Prećutno priznavši da se setio onog neizrecivog, Ralf klimnu glavom Svinjčetu.</p>

  <p id="009-00136">„Hajde. Pitaj ga.“</p>

  <p id="009-00137">Svinjče kleknu, držeći školjku.</p>

  <p id="009-00138">„Idemo. Kako se zoveš?“</p>

  <p id="009-00139">Mališan se izvi i zavuče u svoj šator. Svinjče se bespomoćno okrenu Ralfu, koji oštro progovori.</p>

  <p id="009-00140">„Kako se zoveš?“</p>

  <p id="009-00141">Mučen ćutanjem i odbijanjem, skup poče da skandira.</p>

  <p id="009-00142">„Kako se zoveš? Kako se zoveš?“</p>

  <p id="009-00143">„Tišina!“</p>

  <p id="009-00144">Ralf se kroz polumrak zagleda u dete.</p>

  <p id="009-00145">„Kaži nam. Kako ti je ime?“</p>

  <p id="009-00146">„Persival Vemis Medison, Parohijski dom, Harkort Sent Antoni, telefon, telefon, tele...“</p>

  <p id="009-00147">Kao da su mu ime i adresa bili usađeni negde duboko u izvorima tuge, mališan zaplaka. Lice mu se zgrčilo, suze su mu vrcale iz očiju, usta je otvorio toliko da se videla četvrtasta crna rupa. U prvi mah bio je nema skulptura žalosti, ali onda mu se ote jecaj, glasan i uzdržan kao zvuk školjke.</p>

  <p id="009-00148">„Ućuti! Zaveži!“</p>

  <p id="009-00149">Ali Persival Vemis Medison nije ućutao. Brana je provaljena i nikakva vlast, čak ni telesna pretnja, nije mogla da zaustavi bujicu. Plač je trajao, jecaj za jecajem; činilo se da ga taj plač i drži na nogama, kao da je prikovan za njega.</p>

  <p id="009-00150">„Zaveži! Zaveži!“</p>

  <p id="009-00151">Sada su se i ostali mališani razgalamili. Setili su se svojih ličnih tuga, i možda osetili da dele jednu opštu tugu. Zaplakali su iz sažaljenja, dvojica gotovo glasnije od Persivala.</p>

  <p id="009-00152">Moris ih je spasao. Povikao je.</p>

  <p id="009-00153">„Gledajte me!“</p>

  <p id="009-00154">Pravio se da pada. Protrljao je zadnjicu, seo na klimavo deblo i pao na travu. Bio je rđav lakrdijaš, ali Persival i ostali su ga pogledali, šmrknuli i nasmejali se. Trenutak kasnije svi su se smejali tako besmisleno da su im se i veliki pridružili.</p>

  <p id="009-00155">Džek je prvi nadglasao sveopštu galamu. Nije držao školjku, pa je, prema tome, govorio protiv pravila, ali niko nije mario za to.</p>

  <p id="009-00156">„A šta je sa zveri?“</p>

  <p id="009-00157">Persivalu se događalo nešto čudno. Zevnuo je i zateturao se, pa ga je Džek zgrabio i prodrmusao.</p>

  <p id="009-00158">„Gde živi ta zver?“</p>

  <p id="009-00159">Persival klonu u Džekovom stisku.</p>

  <p id="009-00160">„Pametna je to zver“, reče Svinjče podsmešljivo, „ako ume da se sakrije na ostrvu.“</p>

  <p id="009-00161">„Džek je sve obišao...“</p>

  <p id="009-00162">„Gde bi zver ovde mogla da živi?“</p>

  <p id="009-00163">„Zver malo sutra!“</p>

  <p id="009-00164">Persival nešto promrmlja i skup se ponovo nasmeja. Ralf se nagnu napred.</p>

  <p id="009-00165">„Šta kaže“</p>

  <p id="009-00166">Džek je saslušao Persivalov odgovor i pustio ga. Persival, oslobođen, utešno okružen ljudskim bićima, pade u visoku travu i zaspa.</p>

  <p id="009-00167">Džek se nakašlja, pa ih nemarno izvesti.</p>

  <p id="009-00168">„Kaže da zver dolazi iz mora.“</p>

  <p id="009-00169">Smeh potpuno utihnu. Ralf se preko volje okrenu; postao je tamna pogrbljena prilika naspram lagune. Skup je gledao s njim, posmatrao je ogromno prostranstvo vode, pučinu iza, nepoznato tamno plavetnilo beskrajnih mogućnosti, nemo slušao ječanje i šapat sa spruda.</p>

  <p id="009-00170">Moris progovori – tako glasno da su svi poskočili.</p>

  <p id="009-00171">„Moj tata kaže da još nisu otkrivene sve morske životinje.“</p>

  <p id="009-00172">Rasprava ponovo započe. Ralf pruži svetlucavu školjku i Moris je poslušno uze. Skup ućuta.</p>

  <p id="009-00173">„Mislim, Džek je u pravu kad kaže da možemo da se plašimo jer se ljudi ionako plaše. Ali kad kaže da na ostrvu žive samo svinje, ja mislim da je u pravu, ali on to ne zna tačno, mislim, nije skroz siguran...“ Moris udahnu. „Moj tata kaže da neke životinje, kako se zovu one što puštaju mastilo, sipe, mogu da budu sto metara dugačke i da jedu čitave kitove.“ Ponovo je zaćutao i veselo se nasmejao. „Ja ne verujem u zver, naravno. Kao što Svinjče kaže, život je nauka, ali mi ne znamo tačno, zar ne? Nismo sigurni, hoću da kažem...“</p>

  <p id="009-00174">Neko povika.</p>

  <p id="009-00175">„Sipa ne može da izađe iz vode!“</p>

  <p id="009-00176">„Može!“</p>

  <p id="009-00177">„E baš ne može!“</p>

  <p id="009-00178">Platforma se u trenu ispuni svađom i mlataranjem ruku. Ralf je ostao da sedi; ovo mu je ličilo na raspad zdravog razuma. Strah, zver, nema opšte saglasnosti da je vatra najvažnija, a kad neko pokuša da sredi stvar, rasprava skrene ustranu i prizove nove neprijatne teme.</p>

  <p id="009-00179">Opazio je belasanje u tami pokraj sebe, pa je zgrabio školjku od Morisa i dunuo u nju iz sve snage. Skup preneraženo ućuta. Sajmon je stajao blizu Ralfa i spustio ruke na školjku. Osećao je opasnu potrebu da govori, ali bilo mu je strašno da govori pred skupom.</p>

  <p id="009-00180">„Možda“, reče oklevajući, „možda zver ipak postoji.“</p>

  <p id="009-00181">Skup divlje povika, a Ralf zapanjeno ustade.</p>

  <p id="009-00182">„Ti, Sajmone? Ti veruješ u to?“</p>

  <p id="009-00183">„Ne znam“, reče Sajmon. Gušio se od snažnog lupanja srca. „Ali...“</p>

  <p id="009-00184">Razleže se grmljavina.</p>

  <p id="009-00185">„Sedi!“</p>

  <p id="009-00186">„Umukni!“</p>

  <p id="009-00187">„Uzmi školjku!“</p>

  <p id="009-00188">„Nosi se!“</p>

  <p id="009-00189">„Zaveži!“</p>

  <p id="009-00190">Ralf povika.</p>

  <p id="009-00191">„Slušajte ga! On drži školjku!“</p>

  <p id="009-00192">„Hoću da kažem... Možda smo to mi.“</p>

  <p id="009-00193">„Gluposti!“</p>

  <p id="009-00194">Ovo je rekao Svinjče, zapanjeno izbačen iz učtivosti. Sajmon nastavi.</p>

  <p id="009-00195">„Možda smo mi nekakvi...“</p>

  <p id="009-00196">Od napora da izrazi suštinsku bolest ljudske vrste, Sajmon je blebetao. Onda je dobio nadahnuće.</p>

  <p id="009-00197">„Šta je najprljavije na svetu?“</p>

  <p id="009-00198">U odgovor, Džek utonu u zbunjenu tišinu, zatim reče nešto kratko i sočno. Olakšanje je ličilo na orgazam. Mališani koji su se uspentrali na klimavo deblo ponovo popadaše, ali im nije smetalo. Lovci su oduševljeno vrištali.</p>

  <p id="009-00199">Sajmonov napor se srušio u prah; smeh ga je surovo šibao dok se pokunjeno vraćao na svoje mesto.</p>

  <p id="009-00200">Najzad se skup ponovo utiša. Neko progovori preko reda. „Možda misli na nekakve duhove.“</p>

  <p id="009-00201">Ralf podiže školjku i zaškilji u mrak. Najsvetlija na vidiku bila je bleda plaža. Mališani su svakako bliže? Da, nema sumnje u to, bili su zbijeni u čvrsti čvor tela u travi na sredini. Nalet vetra natera palme da progovore, i buka se činila veoma glasnom, pošto su je naglašavali mrak i ćutanje dečaka. Dva siva stabla trljala su se jedno o drugo uz zloslutnu škripu koju preko dana niko nije opazio.</p>

  <p id="009-00202">Svinjče uze Ralfu školjku iz ruku. Glas mu je bio uvređen. „Ja ne verujem u duhove... Nikako!“</p>

  <p id="009-00203">Džek takođe ustade, neobjašnjivo besan.</p>

  <p id="009-00204">„Koga briga u šta ti veruješ... Debeli!“</p>

  <p id="009-00205">„Ja držim školjku!“</p>

  <p id="009-00206">Čulo se kratko komešanje, a školjka se šetala tamo-amo. „Vrati mi školjku!“</p>

  <p id="009-00207">Ralf se progura između njih i dobi udarac u grudi. Oteo je nekome školjku i zadihan seo.</p>

  <p id="009-00208">„Previše se priča o duhovima. O tome treba da razgovaramo po danu.“</p>

  <p id="009-00209">Prigušeni nepoznati glas se umeša.</p>

  <p id="009-00210">„Možda zver i jeste to – duh.“</p>

  <p id="009-00211">Skup se stresao kao na vetru.</p>

  <p id="009-00212">„Previše se govori preko reda“, reče Ralf, „zato što ne možemo da održimo skup kako treba ako se ne pridržavate pravila.“ Ponovo je zaćutao. Pažljivo isplanirani skup se raspadao. „Šta hoćete da kažem? Pogrešio sam što sam ovako kasno sazvao skup. Moraćemo da glasamo o njima – o duhovima, mislim – a onda idemo u kolibe jer smo svi umorni. Ne – Džek, ti si? – sačekaj malo. Kažem vam ovde i sada da ne verujem u duhove. Ili bar mislim da ne verujem. Ali ne sviđa mi se pomisao na njih. Ne sada, po mraku. Ali moramo da odlučimo šta je šta.“</p>

  <p id="009-00213">Za trenutak je podigao školjku.</p>

  <p id="009-00214">„Dobro. Mislim da to znači postoje li duhovi ili ne...“ Razmislio je malo, sklapajući pitanje.</p>

  <p id="009-00215">„Ko misli da duhovi možda postoje?“</p>

  <p id="009-00216">Dugo nije bilo nikakvog zvuka ni vidljivog pokreta. Zatim Ralf zaškilji u mrak i prebroja ruke.</p>

  <p id="009-00217">Govorio je ravnim glasom.</p>

  <p id="009-00218">„Shvatam.“</p>

  <p id="009-00219">Svet, onaj razumljivi, zakonima učvršćen svet, nestajao je. Nekada je postojalo ovo i ono, a sada... a i brod je otišao. Školjku mu istrgoše iz ruke i Svinjče piskavo progovori.</p>

  <p id="009-00220">„Ja nisam glasao ni za kakve duhove!“</p>

  <p id="009-00221">Okrenuo se skupu.</p>

  <p id="009-00222">„To svi da upamtite!“</p>

  <p id="009-00223">Čuli su ga kako udara nogama.</p>

  <p id="009-00224">„Šta smo mi? Ljudi? Ili životinje? Ili divljaci? Šta će odrasli misliti? Idemo, lovimo svinje, puštamo vatru da se ugasi – a sada ovo!“</p>

  <p id="009-00225">Jedna senka se nadnese nad njega.</p>

  <p id="009-00226">„Umukni, pužu debeli!“</p>

  <p id="009-00227">Trenutak-dva su se otimali, svetlucava školjka skakutala je gore-dole. Ralf skoči na noge.</p>

  <p id="009-00228">„Džek! Džek! Školjka nije kod tebe! Pusti ga da govori.“ Džekovo lice dolebde blizu njegovog.</p>

  <p id="009-00229">„A ti zaveži! I ko si ti uopšte? Sediš tu i naređuješ svima. Ne umeš da loviš, ne umeš da pevaš...“</p>

  <p id="009-00230">„Ja sam vođa. Izabran sam.“</p>

  <p id="009-00231">„Kakve to ima veze? Samo izdaješ glupa naređenja...“</p>

  <p id="009-00232">„Školjka je bila kod Svinjčeta.“</p>

  <p id="009-00233">„Tako je – stani na njegovu stranu, kao i uvek.“</p>

  <p id="009-00234">„Džek!“</p>

  <p id="009-00235">Džek je ogorčeno oponašao Ralfa.</p>

  <p id="009-00236">„Džek! Džek!“</p>

  <p id="009-00237">„Pravila!“, povika Ralf. „Kršiš pravila!“</p>

  <p id="009-00238">„Pa šta?“</p>

  <p id="009-00239">Ralf se pribra.</p>

  <p id="009-00240">„Pravila su jedino što imamo!“</p>

  <p id="009-00241">Ali Džek se prodra.</p>

  <p id="009-00242">„Nek se nose i pravila! Mi smo jaki – mi lovimo! Ako zver postoji, ulovićemo je! Opkolićemo je i udaraćemo, udaraćemo, udaraćemo...“</p>

  <p id="009-00243">Divljački je kriknuo i skočio na bledi pesak. Platforma se u trenu ispuni galamom i uzbuđenjem, komešanjem, vriskom i smehom. Skup se pocepao i postao blebetav i nasumičan, rasturen od palmi do vode i u nedogled duž plaže po mraku. Ralf oseti da obrazom dodiruje školjku i uze je od Svinjčeta.</p>

  <p id="009-00244">„Šta će odrasli reći?“, zavapi Svinjče ponovo. „Pogledaj ih!“ S plaže su dopirali zvuci igre lova, histeričnog smeha i stvarnog užasa.</p>

  <p id="009-00245">„Duvaj u školjku, Ralfe.“</p>

  <p id="009-00246">Svinjče je bio tako blizu da je Ralf video odsjaj na preostalom staklu naočara.</p>

  <p id="009-00247">„A vatra? Zar ne shvataju?“</p>

  <p id="009-00248">„Sada moraš da budeš čvrst. Nateraj ih da te poslušaju.“ Ralf odgovori opreznim glasom, kao da se preslišava lekciju. „Ako sada dunem u školjku, a oni ne dođu, gotovo je. Vatra se neće održavati. Postaćemo životinje. Nikada se nećemo spasti.“</p>

  <p id="009-00249">„Ako ne duneš, ionako ćemo uskoro postati životinje. Ne vidim šta rade, ali čujem.“</p>

  <p id="009-00250">Raštrkane prilike okupile su se na pesku u gustu crnu masu koja se vrtela. Pevali su nešto, a mališani kojima je bilo dosta udaljavali su se, teturajući i zavijajući. Ralf podiže školjku do usana, pa je spusti.</p>

  <p id="009-00251">„Pitanje glasi: postoje ili duhovi, Svinjče? Postoji li zver?“</p>

  <p id="009-00252">„Naravno da ne postoje.“</p>

  <p id="009-00253">„Zašto?“</p>

  <p id="009-00254">„Zato što onda ništa ne bi imalo smisla. Kuće i ulice i... i televizija – ništa ne bi radilo.“</p>

  <p id="009-00255">Dečaci su igrali i pevali; udaljili su se toliko da se čuo samo ritam bez reči.</p>

  <p id="009-00256">„Ali šta ako stvarno ništa nema smisla? Ovde, na ovom ostrvu. Šta ako nas posmatra i čeka?“</p>

  <p id="009-00257">Ralf se snažno stresao i primakao Svinjčetu, tako da su se sudarili i uplašili.</p>

  <p id="009-00258">„Ne govori tako! Imamo dovoljno nevolja, Ralfe, a ja više ne mogu ovako. Ako duhovi postoje...“</p>

  <p id="009-00259">„Treba da se odreknem mesta vođe. Slušaj ih.“</p>

  <p id="009-00260">„O bože! O, ne!“</p>

  <p id="009-00261">Svinjče zgrabi Ralfa za mišicu.</p>

  <p id="009-00262">„Kad bi Džek bio vođa, samo bismo lovili, i vatre ne bi bilo. Ostali bismo ovde dok ne pomremo.“</p>

  <p id="009-00263">Glas mu je postao piskav.</p>

  <p id="009-00264">„Ko je to tamo?“</p>

  <p id="009-00265">„Ja sam. Sajmon.“</p>

  <p id="009-00266">„Jaka korist od nas trojice“, reče Ralf. „Tri slepa miša. Odustajem.“</p>

  <p id="009-00267">„Ako odustaneš“, reče Svinjče preneraženim šapatom, „šta će biti sa mnom?“</p>

  <p id="009-00268">„Ništa.“</p>

  <p id="009-00269">„On me mrzi. Ne znam zašto. Kad bi mogao da radi šta hoće... Ti si u redu, tebe poštuje. Osim toga – ti bi ga udario.“</p>

  <p id="009-00270">„I ti si se s njim lepo pobio malopre.“</p>

  <p id="009-00271">„Školjka je kod mene“, reče Svinjče jednostavno. „Imam pravo da govorim.“</p>

  <p id="009-00272">Sajmon se promeškolji u mraku.</p>

  <p id="009-00273">„Budi vođa i dalje.“</p>

  <p id="009-00274">„O, ućuti, Sajmone, balavče jedan. Zašto nisi rekao da zver ne postoji?“</p>

  <p id="009-00275">„Ja ga se plašim“, reče Svinjče, „i zato ga poznajem. Kad se nekog plašiš, onda ga mrziš, ali stalno misliš na njega. Zavaravaš se da je on zapravo u redu, a onda, kad ga ponovo vidiš... To je kao astma, ne možeš da dišeš. Da ti kažem nešto. On mrzi i tebe, Ralfe...“</p>

  <p id="009-00276">„Mene? Zašto?“</p>

  <p id="009-00277">„Ne znam. Ponizio si ga tamo kod vatre. A ti si i vođa, a on nije.“</p>

  <p id="009-00278">&nbsp;„Ali on je, on je Džek Meridju!“</p>

  <p id="009-00279">„Ja sam dugo ležao u postelji i razmišljao. Poznajem ljude. Poznajem sebe. I njega. On tebi ne može ništa, ali ako mu se skloniš s puta, povrediće nekog drugog. A to sam ja.“</p>

  <p id="009-00280">„Svinjče je u pravu, Ralfe. Tu si ti i tu je Džek. Budi i dalje vođa.“</p>

  <p id="009-00281">„Mi samo lutamo naokolo, a sve propada. Kod kuće je uvek bilo odraslih. Molim vas, gospodine, molim vas, gospođice, i dobiješ odgovor. Kako bih voleo...!“</p>

  <p id="009-00282">„Voleo bih da je moja tetka ovde.“</p>

  <p id="009-00283">„Voleo bih da je moj otac... O, čemu!“</p>

  <p id="009-00284">„Treba održavati vatru.“</p>

  <p id="009-00285">Ples se okončao i lovci su se vraćali u kolibe.</p>

  <p id="009-00286">„Odrasli svašta znaju“, reče Svinjče. „Ne boje se mraka. Seli bi, popili čaj i porazgovarali. Onda bi sve bilo u redu...“</p>

  <p id="009-00287">„Ne bi napravili požar na ostrvu. Ne bi izgubili...“</p>

  <p id="009-00288">„Sagradili bi brod...“</p>

  <p id="009-00289">Tri dečaka stajala su u tami i neuspešno pokušavala da iskažu veličanstvenost života odraslih.</p>

  <p id="009-00290">„Ne bi se svađali...“</p>

  <p id="009-00291">„Ne bi mi slomili naočari...“</p>

  <p id="009-00292">„Niti bi pričali o zveri...“</p>

  <p id="009-00293">„Kad bi samo mogli da nam pošalju poruku“, uzviknu Ralf očajno. „Kad bi mogli da nam pošalju nešto odraslo... nekakav znak ili nešto...“</p>

  <p id="009-00294">Od tihog jecaja iz tame skamenili su se i uhvatili jedan za drugog. Onda se jecaj pojačao, dalek i nezemaljski, i pretvorio u nejasno blebetanje. Persival Vemis Medison iz Parohijskog doma, Harkort Sent Antoni, ležeći u visokoj travi, proživljavao je trenutke u kojima recitovanje adrese nije moglo da mu pomogne.</p>
</body>
</html>
