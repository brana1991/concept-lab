<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>TREĆE POGLAVLJE</title>
</head>

<body>
  <h2 class="h21" id="007-00140">TREĆE POGLAVLJE</h2>

  <p class="p5" id="007-00001"><span class="t6">Kolibe na obali</span></p>

  <p class="p6" id="007-00002">Džek se previo u struku. Sagnuo se poput sprintera, a nos mu je bio tik iznad vlažne zemlje. Stabla i puzavice koje su ih obavijale gubili su se u zelenoj polutami deset metara iznad njega; okolo je bilo samo grmlje. Staza se jedva nazirala, po slomljenoj grančici i nečemu nalik na otisak ivice papka. Spustio je glavu i zurio u tragove kao da će ih naterati da progovore. Zatim se četvoronoške, poput psa, ali ne obazirući se na neudobnost, odšunjao pet metara napred i stao. Video je veliku petlju puzavice sa uvijenim zelenim listom što poput priveska visi s peteljke. List je s donje strane bio uglačan; svinje ga prolazeći češu čekinjavom kožom.</p>

  <p id="007-00003">Džek čučnu, prinese lice tik uz ovaj trag, a onda se zagleda napred, u polumrak žbunja. Kosa boje peska bila mu je sada znatno duža nego kad su se srušili, a i svetlija. U desnoj ruci držao je oko metar i po dugačak zašiljen štap, a osim iscepanih kratkih pantalona zategnutih kaišem s koricama za nož, bio je nag. Sklopio je oči, podigao glavu i polako udahnuo kroz raširene nozdrve, sakupljajući obaveštenja iz struje toplog vazduha. Šuma i on bili su veoma mirni.</p>

  <p id="007-00004">Najzad je polako ispustio vazduh i otvorio oči. Bile su svetloplave, a u ovom nemoćnom besu činilo se da sevaju, gotovo ludački. Prešao je jezikom preko suvih usana i osmotrio ćutljivu šumu. Onda je ponovo krenuo napred, šunjao se i gledao levo i desno.</p>

  <p id="007-00005">Šumska tišina je pritiskala više od vrućine, a u ovo doba dana čak ni bube nisu zujale. Tek kad je sam Džek uplašio pticu jarkih boja u grubom gnezdu od grančica, tišinu je razbio odjek oštrog krika koji kao da je dopirao iz ponora vekova. Džek se trgnu pred ovim krikom i šišteći udahnu kroz zube; nekoliko trenutaka nije bio lovac, nego skriveni plen, sličan majmunu među prepletenim zelenilom. Onda su ga ponovo obuzeli staza i nemoćni bes, pa je nastavio pažljivo da istražuje tlo. Zastao je pored debla ogromnog drveta na čijoj sivoj kori je raslo belo cveće, sklopio oči i ponovo onjušio topli vazduh; ovog puta udisao je kratko, lice mu je za tren pobledelo, a onda mu je krv ponovo jurnula u obraze. Pošao je kao senka kroz tamu drveća i čučnuo, gledajući ugaženu zemlju pod sobom.</p>

  <p id="007-00006">Izmet je bio topao. Ležao je na hrpi usred isprevrtane zemlje, maslinastozelen, gladak, i jedva primetno se pušio. Džek podiže glavu i zagleda se u nerazmrsivu masu puzavica što se pružala preko staze. Onda podiže koplje i tiho krenu napred. Iza puzavica staza se spajala s tragovima svinje, dovoljno širokim i ugaženim da i sami budu staza. Tlo je otvrdlo od neprestanog gaženja. Uspravljajući se do pune visine, Džek je čuo da se nešto miče. Zamahnuo je desnicom i bacio koplje iz sve snage. Sa svinjske staze začuo se brzi tvrdi topot, nalik na kastanjete, zavodljiv, izluđujući – obećavao je meso. Pohitao je u žbunje i zgrabio koplje. Topot svinjskog kasa zamirao je u daljini.</p>

  <p id="007-00007">Džek je stajao, pušeći se od znoja, išaran smeđom zemljom, umrljan tragovima celodnevnog lova. Psujući, sišao je sa staze i probijao se kroz šumu sve dok se nije malo proredila, a umesto golih stabala koja podupiru tamni svod pojavila su se svetlosiva stabla i krošnje paperjastih palmi. Iza palmi svetlucalo je more i čuli su se glasovi. Ralf je stajao pored građevine sklepane od palmovih stabala i lišća – koja je delovala kao da će se svakog časa srušiti – grube kolibe okrenute laguni. Nije čuo Džeka kad je progovorio.</p>

  <p id="007-00008">„Imaš vode?“</p>

  <p id="007-00009">Ralf se namršti i podiže pogled s mreže od lišća. Nije opazio Džeka čak ni kad ga je video.</p>

  <p id="007-00010">„Pitam imaš li vode. Žedan sam.“</p>

  <p id="007-00011">Ralf odvrati pažnju od zaklona i trgnu se shvativši da je Džek tu.</p>

  <p id="007-00012">„O, zdravo. Vode? Tamo, pored drveta. Trebalo bi da je ostalo malo.“</p>

  <p id="007-00013">Džek iz reda kokosovih ljuski punih sveže vode podiže jednu i stade da pije. Voda mu je oblila bradu i vrat. Kad se napio, disao je bučno.</p>

  <p id="007-00014">„To mi je trebalo.“</p>

  <p id="007-00015">Sajmon progovori iz kolibice.</p>

  <p id="007-00016">„Malo uvis.“</p>

  <p id="007-00017">Ralf se okrenu zaklonu i podiže granu prekrivenu lišćem.</p>

  <p id="007-00018">Lišće se raziđe i zaleprša na zemlju. Sajmonovo pokajničko lice pojavi se u otvoru.</p>

  <p id="007-00019">„Izvini.“</p>

  <p id="007-00020">Ralf zgađeno pogleda štetu.</p>

  <p id="007-00021">„Nikad ovo nećemo napraviti.“</p>

  <p id="007-00022">Bacio se na tlo pred Džekove noge. Sajmon je ostao unutra i gledao kroz rupu na kolibi. Kad je legao, Ralf je objasnio.</p>

  <p id="007-00023">„Radimo već danima. A pogledaj!“</p>

  <p id="007-00024">Dve kolibe stajale su na mestu, ali nesigurno. Ova je bila u ruševinama.</p>

  <p id="007-00025">„I stalno beže. Sećaš se skupa? Kako su svi rekli da će naporno raditi dok kolibe ne budu gotove?“</p>

  <p id="007-00026">„Osim mene i mojih lovaca...“</p>

  <p id="007-00027">„Osim lovaca. Pa, mališani su...“</p>

  <p id="007-00028">Mahnuo je rukom tražeći reči.</p>

  <p id="007-00029">„Beznadežni su. A ni stariji nisu mnogo bolji. Vidiš? Čitav dan radim sa Sajmonom. Nema nikog drugog. Kupaju se, jedu ili se igraju.“</p>

  <p id="007-00030">Sajmon oprezno proturi glavu kroz otvor.</p>

  <p id="007-00031">„Ti si vođa. Izgrdi ih.“</p>

  <p id="007-00032">Ralf je nepomično ležao i gledao palme i nebo.</p>

  <p id="007-00033">„Skupovi. Mi baš volimo skupove, a? Svaki dan. Dva puta dnevno. Razgovaramo.“ Propeo se na lakat. „Kladim se da bi svi dotrčali za minut kad bih dunuo u školjku. Onda bismo svi bili, znaš, vrlo ozbiljni, i neko bi rekao kako treba da napravimo mlazni avion, ili podmornicu, ili televizor. Posle skupa bi radili pet minuta, a onda bi odlutali ili otišli u lov.“</p>

  <p id="007-00034">Džek porumene.</p>

  <p id="007-00035">„Hoćemo meso.“</p>

  <p id="007-00036">„Pa, još ga nismo ulovili. A hoćemo i krov nad glavom. Osim toga, tvoji lovci su se vratili pre jedan sat. Eno ih, plivaju.“</p>

  <p id="007-00037">„Ja sam nastavio dalje“, reče Džek. „Pustio sam ih. Morao sam da nastavim. Ja...“</p>

  <p id="007-00038">Pokušao je da objasni žudnju da ulovi i ubije, žudnju koja ga je izjedala.</p>

  <p id="007-00039">„Pošao sam dalje. Činilo mi se da ću sam...“</p>

  <p id="007-00040">Ludilo mu se ponovo pojavilo u očima.</p>

  <p id="007-00041">„Mislio sam da ću tako ubiti.“</p>

  <p id="007-00042">„Ali nisi.“</p>

  <p id="007-00043">„Mislio sam da hoću.“</p>

  <p id="007-00044">Neka skrivena ljutnja zatreperila je u Ralfovom glasu.</p>

  <p id="007-00045">„Ali još nisi.“</p>

  <p id="007-00046">Ovaj izazov možda bi prošao nezapaženo da nije bilo tog tona.</p>

  <p id="007-00047">„Pretpostavljam da nisi raspoložen da pomogneš u gradnji koliba?“</p>

  <p id="007-00048">„Hoćemo meso...“</p>

  <p id="007-00049">„I ne dobijamo ga!“</p>

  <p id="007-00050">Sada je neprijateljstvo bilo čujno.</p>

  <p id="007-00051">„Ali hoćemo! Sledeći put! Moram da stavim kuku na ovo koplje! Ranili smo jednu svinju i koplje je ispalo. Kad bismo samo mogli da napravimo kuke...“</p>

  <p id="007-00052">„Trebaju nam kolibe.“</p>

  <p id="007-00053">Džek odjednom razjareno zaurla.</p>

  <p id="007-00054">„Je 1’ ti mene optužuješ...“</p>

  <p id="007-00055">„Samo kažem da smo se malo premorili. To je sve.“ Obojica su bili crveni u licu i bilo im je teško da se gledaju. Ralf se okrenu na stomak i poče da se igra travkama.</p>

  <p id="007-00056">„Ako bude kiše kakva je bila kad smo se srušili, i te kako će nam trebati kolibe. I još nešto. Kolibe nam trebaju zbog...“ Zastao je za trenutak, a onda su obojica zanemarili svoj bes. Nastavio je o drugoj temi, sigurnijoj.</p>

  <p id="007-00057">„Primetio si, je l’ da?“</p>

  <p id="007-00058">Džek spusti koplje i čučnu.</p>

  <p id="007-00059">„Šta sam primetio?“</p>

  <p id="007-00060">„Pa. Preplašeni su.“</p>

  <p id="007-00061">Okrenuo se i zagledao u Džekovo divlje, prljavo lice. „Mislim, kako stvari stoje. Sanjaju. Možeš da ih čuješ. Jesi li se nekad probudio noću?“</p>

  <p id="007-00062">Džek odmahnu glavom.</p>

  <p id="007-00063">„Govore i vrište. Mališani. Čak i neki veliki. Kao da...“</p>

  <p id="007-00064">„Kao da ovo nije dobro ostrvo.“</p>

  <p id="007-00065">Preneraženi zbog prekida, zagledali su se u Sajmonovo ozbiljno lice.</p>

  <p id="007-00066">„Kao da“, reče Sajmon, „kao da zver, zver ili zmijurina, zaista postoji. Sećate se?“</p>

  <p id="007-00067">Dva starija dečaka se trgnuše čuvši sramotnu reč. Zmije se nisu spominjale, nisu se mogle spominjati.</p>

  <p id="007-00068">„Kao da ovo nije dobro ostrvo“, reče Ralf polako. „Da, tako je.“ Džek sede i ispruži noge.</p>

  <p id="007-00069">„Oni su budale.“</p>

  <p id="007-00070">„Glupani. Sećaš se kako smo išli da istražujemo?“</p>

  <p id="007-00071">Nacerili su se jedan drugom, sećajući se sjaja prvog dana. Ralf nastavi.</p>

  <p id="007-00072">„Znači, kolibe nam trebaju kao neka vrsta...“</p>

  <p id="007-00073">„Doma.“</p>

  <p id="007-00074">„Tako je.“</p>

  <p id="007-00075">Džek skupi noge, obgrli kolena i namršti se u naporu da bude jasan.</p>

  <p id="007-00076">„Pa ipak – u šumi. Mislim, kad loviš, ne kad skupljaš voće, naravno, nego kad si sam...“</p>

  <p id="007-00077">Zastao je, ne znajući shvata li ga Ralf ozbiljno.</p>

  <p id="007-00078">„Nastavi.“</p>

  <p id="007-00079">„Kad loviš, ponekad uhvatiš sebe da se osećaš kao da...“ Odjednom je pocrveneo.</p>

  <p id="007-00080">„To nije ništa, naravno. Samo osećaj. Ali osećaš se ne kao da loviš, nego – kao da tebe love, kao da je u džungli sve vreme nešto iza tebe.“</p>

  <p id="007-00081">Ponovo su ućutali, Sajmon je bio napet, Ralf pun neverice i pomalo ljutit. Ralf je seo, trljajući rame prljavom rukom.</p>

  <p id="007-00082">„Pa, ne znam.“</p>

  <p id="007-00083">Džek skoči na noge i nastavi vrlo brzo.</p>

  <p id="007-00084">„To osetiš u šumi. Naravno, to nije ništa. Samo... samo...“ Načinio je nekoliko brzih koraka ka plaži, pa se vratio. „Samo što ja znam kako je njima. Shvataš? To je sve.“</p>

  <p id="007-00085">„Najbolje što možemo da učinimo jeste da budemo spaseni.“ Džek je morao da razmisli da bi se setio šta to znači spas. „Spaseni? Da, naravno! Ipak, voleo bih prvo da ulovim svinju...“ Zgrabio je koplje i zaterao ga u zemlju. Oči su mu ponovo postale neprozirne, ludačke. Ralf ga je procenjivački posmatrao kroz pramenje svetle kose.</p>

  <p id="007-00086">„Dok god lovci ne zaboravljaju na vatru...“</p>

  <p id="007-00087">„Ti i tvoja vatra!“</p>

  <p id="007-00088">Dva dečaka otkaskaše na plažu, okrenuše se na ivici vode i pogledaše ružičastu planinu. Stubić dima crtao je bledu liniju na glatkom plavetnilu neba, drhtureći peo se visoko i nestajao. Ralf se namršti.</p>

  <p id="007-00089">„Baš me zanima s kolike se daljine ovo vidi.“</p>

  <p id="007-00090">„Na kilometre.“</p>

  <p id="007-00091">„Ne stvaramo dovoljno dima.“</p>

  <p id="007-00092">Donji deo stubića se, kao da je svestan njihovih pogleda, zgusnuo u penastu mrlju koja se izdužila uz tanušnu traku.</p>

  <p id="007-00093">„Stavili su zelene grane“, promrmlja Ralf. „Zašto?“ Zaškiljio je i okrenuo se da pogleda horizont.</p>

  <p id="007-00094">„Znam!“</p>

  <p id="007-00095">Džek je viknuo tako glasno da je Ralf poskočio.</p>

  <p id="007-00096">„Šta? Gde? Je 1’ brod?“</p>

  <p id="007-00097">Ali Džek je pokazivao padinu koja vodi s vrha planine do ravnog dela ostrva.</p>

  <p id="007-00098">„Naravno! Leže tamo – moraju kad je sunce previše vrelo...“</p>

  <p id="007-00099">Ralf je zabezeknuto zurio u Džekovo opsednuto lice.</p>

  <p id="007-00100">„...Onda odu visoko. Visoko, u senku; odmaraju se dok je vrućina, kao krave kod kuće...“</p>

  <p id="007-00101">„Mislio sam da si video brod!“</p>

  <p id="007-00102">„Možemo da se prikrademo – da zacrnimo lica da nas ne vide – možda da ih opkolimo i onda...“</p>

  <p id="007-00103">Ralf se toliko razbesneo da više nije mogao da se obuzdava.</p>

  <p id="007-00104">„Govorio sam o dimu! Zar ne želiš da budeš spasen? A ti samo jedno isto: svinje, svinje, svinje!“</p>

  <p id="007-00105">„Ali mi hoćemo meso!“</p>

  <p id="007-00106">„A ja radim čitav dan bez ičije pomoći osim Sajmonove, a onda ti dođeš i ni ne primetiš kolibe!“</p>

  <p id="007-00107">„I ja sam radio!“</p>

  <p id="007-00108">„Ali ti to voliš!“, povika Ralf. „Ti želiš da loviš! A ja...“</p>

  <p id="007-00109">Zurili su jedan u drugog na blistavoj plaži, preneraženi ovim izlivom. Ralf je prvi skrenuo pogled, pravio se da ga je zainteresovala grupa mališana na pesku. Iz bazena iza platforme začula se vika lovaca. Svinjče je ležao na leđima na kraju platforme i gledao svetlucavu vodu.</p>

  <p id="007-00110">„Ljudi ne pomažu.“</p>

  <p id="007-00111">Želeo je da objasni kako ljudi nisu nikad onakvi kakvima ih smatramo.</p>

  <p id="007-00112">„Sajmon. On pomaže.“ Pokazao je kolibice.</p>

  <p id="007-00113">„A svi ostali su pobegli. Uradio je koliko i ja. Samo...“</p>

  <p id="007-00114">„Sajmon je uvek tu.“</p>

  <p id="007-00115">Ralf i Džek krenuše nazad ka kolibama.</p>

  <p id="007-00116">„Pomoći ću ti malo“, promrmlja Džek, „pre kupanja.“</p>

  <p id="007-00117">„Ne moraš da se mučiš.“</p>

  <p id="007-00118">Ali kad su stigli do zaklona, Sajmona nije bilo. Ralf gurnu glavu kroz rupu, izvuče je i okrenu se Džeku.</p>

  <p id="007-00119">„Otperjao je.“</p>

  <p id="007-00120">„Smučilo mu se“, reče Džek, „pa je otišao da se okupa.“</p>

  <p id="007-00121">Ralf se namršti.</p>

  <p id="007-00122">„Čudan je. Uvrnut je.“</p>

  <p id="007-00123">Džek klimnu glavom,više radi sloge nego radi nečeg drugog, pa su uz nemi sporazum ostavili kolibe i krenuli ka bazenu.</p>

  <p id="007-00124">„A posle“, reče Džek, „kad se okupam i nešto pojedem, popeću se na drugu stranu planine da vidim ima li tamo tragova. Hoćeš sa mnom?“</p>

  <p id="007-00125">„Ali sunce samo što nije zašlo!“</p>

  <p id="007-00126">„Možda ću imati vremena...“</p>

  <p id="007-00127">Išli su uporedo, dva različita kontinenta iskustva i osećanja, nesposbni da dosegnu jedan drugog.</p>

  <p id="007-00128">„Kad bih samo ulovio svinju!“</p>

  <p id="007-00129">„Vratiću se i nastaviću s kolibom.“</p>

  <p id="007-00130">Zgledali su se, potpuno zbunjeni, puni ljubavi i mržnje. Sva topla slana voda u bazenu, svi povici, prskanje i smeh, jedva su bili dovoljni da ih ponovo približe.</p>

  <p id="007-00131">&nbsp;</p>

  <p class="p6" id="007-00132">Očekivali su da će naći Sajmona u bazenu, ali nije ga bilo.</p>

  <p id="007-00133">Kad su Ralf i Džek otrčali niz plažu da pogledaju planinu, Sajmon ih je pratio nekoliko koraka, a onda je stao. Stajao je i mrštio se gledajući hrpu peska – neko je bio pokušao da sazida kućicu ili kolibu. Onda se okrenuo i odlučno pošao u šumu. Sajmon je bio sitan i mršav, šiljate brade i očiju tako sjajnih da ga je Ralf pogrešno ocenio kao izuzetno veselog i nestašnog. Ulepljena gusta crna kosa bila mu je duga i gotovo mu je skrivala nisko, široko čelo. Na sebi je imao ostatke kratkih pantalona i, kao i Džek, bio je bos. Inače tamnije puti, Sajmon je na suncu vrlo pocrneo, i koža mu je sada blistala od znoja.</p>

  <p id="007-00134">Polako je koračao duž ožiljka; prošao je pored velike stene na koju se Ralf popeo onog prvog jutra, a zatim je skrenuo desno, među drveće. Išao je naviknutim korakom između voćki s kojih su oni s najmanje energije mogli da uberu lak, mada nezasitan obrok. Cveće i voće raslo je zajedno, na istim stablima; posvuda se osećao zreli miris i čulo se zujanje miliona pčela na paši. Tu su ga stigli mališani koji su trčali za njim. Brbljali su, nerazumljivo vikali i gurali ga ka drveću. Tu im je, usred brujanja pčela na popodnevnom suncu, Sajmon nabrao voće koje nisu mogli da dohvate; birao je najlepše plodove u gustom lišću i dodavao ga bezbrojnim pruženim rukama. Kad im je bilo dosta, stao je i pogledao oko sebe. Mališani su ga nedokučivo posmatrali preko šaka prepunih zrelog voća.</p>

  <p id="007-00135">Sajmon ih je ostavio i pošao tamo kuda ga je vodila jedva vidljiva staza. Uskoro ga je džungla potpuno okružila. Na kori visokih stabala neočekivano su cvetali bledi cvetovi, sve do tamnih krošnji u kojima je brujao život. I vazduh je bio taman, a puzavice su visile s grana kao užad nasukanog brodovlja. Sajmonova stopala ostavljala su otiske u mekoj zemlji, a puzavice su podrhtavale celom dužinom kad naleti na njih.</p>

  <p id="007-00136">Najzad je stigao do mesta koje je obasjavalo nešto više sunca. Pošto nisu morale daleko da traže svetlost, puzavice su isplele veliki ćilim koji je visio s jedne strane čistine; kamene ploče su ovde ležale plitko ispod površine, pa su samo male biljke i paprat mogli da rastu. Čistina je, potpuno okružena tamnim mirisnim grmljem, bila posvuda puna svetla i vreline. Veliko stablo, palo preko jednog ugla, naslanjalo se na drveće koje je još stajalo, a hitra puzavica ukrasila ga je crvenim i žutim do samog vrha.</p>

  <p id="007-00137">Sajmon zastade. Osvrnuo se preko ramena kao što je Džek činio ovako pritešnjen, i brzo pogledao okolo da se uveri da je potpuno sam. Za trenutak su mu pokreti bili gotovo kradomični. Onda se sagnuo i krenuo da se provlači do sredine prostirke. Puzavice i grmovi rasli su tako gusto da je ostavljao znoj na njima, a zatvarali su put čim prođe. Kad je stigao do središta, obreo se u kolibici zaklonjenoj s nekoliko listova od čistine. Čučnuo je, razdvojio lišće i pogledao brisani prostor. Ništa se nije micalo osim nekoliko šarenih leptira koji su plesali jedni oko drugih na vrelom vazduhu. Zadržavajući dah, načuljio je oštro uho osluškujući zvuke ostrva. Veče se primicalo; dozivanje čudesnih ptica jarkih boja, zujanje pčela, čak i krici galebova na povratku u staništa između četvrtastih stena, utišavali su se. Udari mora o sprud, kilometrima udaljeni, bili su zvučna podloga, tiša i od otkucaja srca.</p>

  <p id="007-00138">Sajmon vrati lišće na mesto. Ugao između tla i medenih zraka sunca smanjivao se; zraci su klizili u grmove, prelazili preko zelenih pupoljaka nalik na sveće, šunjali se prema krošnjama, a tama se zgušnjavala ispod drveća. Na sve slabijem svetlu žive boje su gasnule, a vrućina i metež su jenjavali. Pupoljci-sveće su se meškoljili. Zelene čašice su se lako otvorile i vrhovi belih cvasti otmeno su se podigli.</p>

  <p id="007-00139">Sunce je napustilo čistinu i povuklo se s neba. Tama je kuljala, potapala staze između drveća, sve je postalo mutno i neobično, kao na dnu mora. Iz pupoljaka su se otvorili široki beli cvetovi i zatreperili pod kapljicama svetlosti prvih zvezda. Njihov miris izlivao se u noć i polako pokoravao ostrvo.</p>
</body>
</html>
