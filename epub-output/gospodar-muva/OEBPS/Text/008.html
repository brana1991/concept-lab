<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>ČETVRTO POGLAVLJE</title>
</head>

<body>
  <h2 class="h21" id="008-00215">ČETVRTO POGLAVLJE</h2>

  <p class="p5" id="008-00001"><span class="t6">Išarana lica i duga kosa</span></p>

  <p class="p6" id="008-00002">Prvi ritam na koji su se privikli bio je spori prelaz od zore do naglog sumraka. Prihvatili su zadovoljstva jutra, jarko sunce, očaravajuće more i mirišljavi vazduh kao vreme kada je dobro igrati se, a život je tako ispunjen da nada nije neophodna, pa su je zato i zaboravili. Pre podneva, kad bi zraci sunca odozgo stremili gotovo uspravno, žive boje jutra postajale bi blaže, biseraste i prozračne, a vrućina je, kao da joj sunce sve više daje zamah, delila udarce koje su izbegavali trčeći u hlad, ležeći tamo, čak i spavajući.</p>

  <p id="008-00003">U podne su se dešavale neobične stvari. Svetlucavo more se dizalo, bezočno neverovatno razdvajalo se u ravni; koralni greben i retke zakržljale palme što su uhvatile korena na nešto višem tlu leteli su u nebo, drhtali, kidali se, nizali se kao kišne kapi na žici, ili se umnožavali u odrazima neobičnog niza ogledala. Ponekad se zemlja pomaljala tamo gde kopna nije bilo, i nestajala kao mehur pod pogledima dečaka. Svinjče je učeno sve ovo pripisivao „fatamorgani“, a pošto nijedan dečak nije mogao da dopliva čak ni do spruda, preko vode u kojoj su ajkule čekale škljocajući čeljustima, navikli su se na ove tajanstvene pojave i nisu se na njih obazirali, kao što nisu obraćali pažnju ni na čudesne drhturave zvezde. U podne su se priviđenja upijala u nebo, a s neba je sunce zurilo naniže kao ljutito oko. Zatim su, pred kraj popodneva, priviđenja nestajala, a horizont je postajao ravan, plav i oštar. To je bilo drugo doba relativne svežine, ali ugroženo skorim mrakom. Kad sunce zađe, tama je padala na ostrvo kao da gasi požar, a skloništa bi se ispunila nemirom pod dalekim zvezdama.</p>

  <p id="008-00004">Ipak, severnoevropska navika rada, igre i jela tokom čitavog dana nije im dozvoljavala da se potpuno naviknu na ovaj novi ritam. Maleni Persival se rano zavukao u kolibu i ostao u njoj dva dana; brbljao je, pevao i plakao dok ga svi nisu proglasili ćaknutim i ne naročito zabavnim. Od tada je bio bolešljiv, crvenih očiju i nesrećan – mališan koji se retko igrao i često plakao.</p>

  <p id="008-00005">Mali dečaci nosili su opšti naziv „mališani“. Razlika u uzrastu, od Ralfa naniže, bila je postepena; iako je postojala neodređena oblast koju su nastanjivali Sajmon, Robert i Moris, svi su bez teškoća razaznavali velike na jednom kraju i mališane na drugom. Nesumnjivi mališani, otprilike šestogodišnjaci, živeli su sasvim odvojenim, a istovremeno vrlo raznolikim životom. Uglavnom su jeli, i to voće koje su mogli da dohvate, ne misleći mnogo na zrelost i kakvoću. Navikli su se na bolove u stomaku i nekakav hronični proliv. U mraku su ih mučili neizrecivi strahovi, pa su se zbijali jedni uz druge, da se uteše. Osim za hranu i san, nalazili su vremena i za igre, besciljne i nevažne, na belom pesku pored vode. Plačući, dozivali su majke mnogo ređe nego što bi se očekivalo, bili su vrlo preplanuli i vrlo prljavi. Odazivali su se na zov školjke, delimično zato što je Ralf duvao u nju, a on je bio dovoljno veliki da bude veza s autoritativnim svetom odraslih, a delimično zato što su se silno zabavljali na skupovima. Inače su se retko petljali s velikima, i strastveno emotivni život u stadu pripadao je samo njima.</p>

  <p id="008-00006">Gradili su zamkove od peska na sprudu rečice. Ti zamkovi su bili oko pola metra visoki, ukrašeni školjkama, uvelim cvećem i zanimljivim kamenčićima. Oko zamkova se širila mreža oznaka, staza, zidova, železničkih koloseka, čiji se značaj opažao samo kad se posmatraju s nivoa plaže. Mališani su se tu igrali, možda ne srećno, ali im je bar pažnja bila zaokupljena; često su se i po trojica igrali zajedno jedne igre.</p>

  <p id="008-00007">Trojica su se i sada igrala – Henri je bio najkrupniji. Bio je takođe i daleki rođak dečaka s belegom nalik na dudinju kog niko nije video još od velikog požara. Ali Henri nije bio dovoljno veliki da ovo shvati, i da mu je neko rekao da se njegov rođak odvezao kući u avionu, on bi to prihvatio bez galame i neverice.</p>

  <p id="008-00008">Henri je ovog popodneva bio nekakav vođa, zato što su druga dvojica bili Persival i Džoni, najmanji dečaci na ostrvu. Persival je bio nekako bezbojan, i nije bio lep čak ni rođenoj majci; Džoni je bio dobro građen, plavokos, urođeno ratoboran. Sada je slušao zato što ga je igra zanimala, pa su se njih trojica, klečeći na pesku, spokojno igrali.</p>

  <p id="008-00009">Rodžer i Moris su izašli iz šume. Drugovi su ih smenili s dužnosti pored vatre, pa su sišli na plivanje. Rodžer je išao prvi, pravo između zamkova; rušio ih je nogama, gazio je cveće, razbacivao odabrano kamenje. Moris je išao za njim, smejao se i doprinosio razaranju. Mališani zastadoše i pogledaše uvis. Obeležja koja su ih posebno zanimala ostala su slučajno netaknuta, pa se nisu pobunili. Samo je Persival počeo da cvili, očiju punih peska, dok je Moris hitao dalje. U ranijem životu, Moris je jednom bio kažnjen jer je nekom mlađem dečku bacio pesak u oči. Iako ovde nije bilo teške roditeljske ruke, Morisu je ipak bilo nelagodno zbog prestupa. U dnu uma stvarao mu se nejasni obris opravdanja. Promrmljao je nešto o plivanju i dao se u laki trk.</p>

  <p id="008-00010">Rodžer je ostao da posmatra mališane. Nije bio primetno tamniji nego kad su se srušili, ali gusta crna kosa što mu se spuštala niz vrat i nisko na čelo nekako je pristajala njegovom turobnom licu, pretvarajući njegov izraz, na prvi pogled nedruželjubiv i dalek, u preteću masku. Persival prestade da cvili - suze su isprale pesak – i nastavi da se igra. Džoni ga je posmatrao očima plavim kao porcelan; onda je počeo da razbacuje pesak, pa se Persival ponovo rasplakao.</p>

  <p id="008-00011">Kad je Henriju igra dosadila, otišao je niz plažu, a Rodžer je krenuo za njim držeći se senki palmi i naoko slučajno lunjajući u istom pravcu. Henri se udaljavao od palmi i senki, jer je bio premali da se skloni od sunca. Sišao je na plažu i počeo da se igra na ivici vode. Nailazila je velika pacifička plima, i svakih nekoliko trenutaka laguna je napredovala za centimetar-dva. U plićaku su živela neka bića, sitna providna ljubopitljiva stvorenjca koja su s talasima stizala na vreli suvi pesak. Nevidljivim organima čula ispitivala su ovo novo polje. Možda se hrana pojavila tamo gde je za poslednjeg pohoda nije bilo – ptičji izmet, bube, bilo kakav otpadak kopnenog života. Poput bezbrojnih sitnih zubaca testere, providne životinjice pustošile su plažu.</p>

  <p id="008-00012">Ovo je opčinilo Henrija. Bockao je pesak prutićem, takođe naplavljenim i pobelelim, pokušavajući da usmeri kretanje malih razbojnika. Pravio je useke koje bi plima preplavila i trudio se da ih napuni stvorenjcima. Bio je presrećan, potpuno obuzet igrom, jer je osećao da nekako vlada živim bićima. Govorio im je, podsticao ih, naređivao im. Otisci njegovih stopala, sada puni vode, postali su zalivi u kojima su životinjice ostajale zarobljene, a to mu je davalo privid gospodarenja. Čučao je na ivici vode, pognut; kosa mu je pala preko čela i očiju, a popodnevno sunce odapinjalo je nevidljive strele.</p>

  <p id="008-00013">Rodžer je takođe čekao. Prvo se skrivao iza velikog stabla palme, ali Henrija su providna bića očigledno potpuno očarala, pa je Rodžer iskoračio iza drveta. Pogledao je po plaži. Persival se izgubio, uplakan, a Džoni je ostao kao jedini vlasnik zamkova. Sedeo je tamo, pevušio za sebe i bacao pesak na zamišljenog Persivala. Iza njega, Rodžer je video platformu i odsjaj kapljica vode tamo gde su Ralf, Sajmon, Svinjče i Moris skakali u bazen. Slušao je pažljivo, ali ih je jedva čuo.</p>

  <p id="008-00014">Iznenadni nalet vetra zatrese krošnje palmi; veliki listovi su se zanjihali i zatreperili. Dvadeset metara iznad Rodžera, grozd kokosa, vlaknastih grudvi velikih kao lopta za ragbi, otkačio se s peteljke. Popadali su oko Rodžera uz glasnu tutnjavu, ali dečak je ostao netaknut. Nije ni pomislio da se skloni, nego je šetao pogledom od Henrija do kokosa i natrag.</p>

  <p id="008-00015">Donji sloj zemlje ispod palmi nekada je bio plaža; pokolenja palmi razlabavila su kamenje, nekadašnje žalo neke druge obale. Rodžer se sagnuo, uzeo jedan kamen, naciljao i bacio ga na Henrija – i promašio. Kamen, simbol besmislene dokolice, odskoči pet metara od Henrija i bućnu u vodu. Rodžer nakupi pune šake kamenja i stade da ih baca. Ipak, nije se usudio da gađa blizu Henrija, već u krugu prečnika oko pet metara. To je, nevidljiv ali moćan, bio tabu starog života. Deca koja čuče bila su okružena zaštitom roditelja, škole, policije i zakona. Rodžerovu ruku kočila je civilizacija o kojoj nije znao ništa i koja je ležala u ruševinama.</p>

  <p id="008-00016">Henrija je iznenadilo bućkanje u vodi. Ostavio je bešumne providne stvorove i kao lovački pas pokazao središte krugova koji su se širili. Kamenje je padalo tamo i ovamo, i Henri se poslušno okretao, ali uvek prekasno da opazi kamen u letu. Najzad je spazio jedan i nasmejao se, tražeći pogledom drugara koji ga začikava. Ali Rodžer se ponovo sakrio iza stabla, naslonio se na palmu, zadihan, ustreptalih kapaka. Onda Henri izgubi zanimanje za kamenje i odluta.</p>

  <p id="008-00017">„Rodžere.“</p>

  <p id="008-00018">Pod jednim drvetom desetak metara dalje, stajao je Džek. Kad je Rodžer otvorio oči i ugledao ga, tamna senka podvukla mu se pod preplanulu kožu, ali Džek to nije primetio. Bio je ljut i nestrpljiv; pozvao je Rodžera rukom i dečačić mu je prišao.</p>

  <p id="008-00019">Na kraju reke nalazilo se jezerce, obična barica obzidana peskom, puna velikih vodenih ljiljana i trske oštre poput igle. Tu su čekali Sem i Erik, kao i Bil. Džek, skriven od sunca, kleknu uz vodu i razmota dva velika lista koja je doneo. U jednom je bila bela, a u drugom crvena glina. Pored njih je ležao prutić uglja donesen odozgo iz vatre.</p>

  <p id="008-00020">Džek je usput objašnjavao Rodžeru.</p>

  <p id="008-00021">„Ne mogu da me namirišu, ali mislim da me vide. Nešto roze ispod drveća.“</p>

  <p id="008-00022">Razmazao je glinu.</p>

  <p id="008-00023">„Kad bih samo imao i zelenu!“</p>

  <p id="008-00024">Napola obojenog lica, okrenuo se Rodžeru i odgovorio na pitanje u dečakovom pogledu</p>

  <p id="008-00025">„Za lov. Kao u ratu. Znaš – maskirne boje. Kao kad hoćeš da izgledaš drugačije...“</p>

  <p id="008-00026">Uvijao se, željan da objasni.</p>

  <p id="008-00027">„Kao bube na kori drveta.“</p>

  <p id="008-00028">Rodžer je shvatio i ozbiljno klimnuo glavom. Blizanci su prišli Džeku i bojažljivo počeli da se bune zbog nečega. Džek odmahnu rukom.</p>

  <p id="008-00029">„Zavežite.“</p>

  <p id="008-00030">Utrljao je ugalj između crvenih i belih mrlja na licu.</p>

  <p id="008-00031">„Ne. Vas dvojica idete sa mnom.“</p>

  <p id="008-00032">Pogledao je svoj odraz; nije mu se dopao. Sagnuo se, zahvatio obema šakama mlaku vodu i sprao boju s lica. Pojaviše se pege i obrve boje peska.</p>

  <p id="008-00033">Rodžer se nasmeši, preko volje.</p>

  <p id="008-00034">„Baš si se umazao.“</p>

  <p id="008-00035">Džek razmisli o svom novom licu. Jedan obraz i jedno oko obojio je u belo, zatim je utrljao crvenu glinu u drugu stranu lica i ugljem povukao crnu liniju od desnog uha do leve strane brade. Pogledao je odraz u bari, ali disanjem je remetio ogledalo.</p>

  <p id="008-00036">„Semierik. Dajte mi kokos. Prazan.“</p>

  <p id="008-00037">Kleknuo je držeći ljusku punu vode. Okrugla mrlja sunca pala mu je na lice, i dubina vode je zasijala. Zapanjeno je gledao, ne više u sebe, nego u uzvišenog, strašnog nepoznatog. Prolio je vodu i skočio na noge, uzbuđeno se smejući. Njegovo žilavo telo pored bare nosilo je masku koja je privukla preneražene poglede dečaka. Zaigrao je, a smeh mu se pretvorio u krvožedno režanje. Doskakutao je do Bila, a maska je živela svojim životom;</p>

  <p id="008-00038">Džek se krio iza nje, oslobođen srama i nelagode. Crveno-belocrno lice skakalo je i kidisalo na Bila. Bil prsnu u smeh, zatim iznenada ućuta i odluta kroz grmlje.</p>

  <p id="008-00039">Džek pojuri ka blizancima.</p>

  <p id="008-00040">„Ostali, u kolonu. Pokret!“</p>

  <p id="008-00041">„Ali...“</p>

  <p id="008-00042">„... Mi...“</p>

  <p id="008-00043">„Pokret! Prikrašću se i probošću...“</p>

  <p id="008-00044">Maska ih je naterala na poslušnost.</p>

  <p id="008-00045">&nbsp;</p>

  <p class="p6" id="008-00046">Ralf je izašao iz bazena, otrčao na plažu i seo u senku palme. Plava kosa lepila mu se za čelo, pa ju je sklonio. Sajmon je plutao po vodi udarajući nogama, a Moris je vežbao skokove. Svinjče je lunjao okolo, odsutno uzimao i bacao predmete. Barice u stenama, koje su mu se toliko dopadale, preplavila je plima, pa ga ništa nije zanimalo dok je čekao da se voda povuče. Ugledavši Ralfa, prišao mu je i seo pored njega.</p>

  <p id="008-00047">Svinjče je na sebi imao ostatke kratkih pantalona, debelo telo bilo mu je zlatnosmeđe, a naočari su mu i dalje bleskale kad okrene glavu ka nečemu. Jedino njemu od svih dečaka na ostrvu kosa kao da uopšte nije rasla. Ostali su svi bili zarasli, ali Svinjčetu je kosa u pramenovima ležala preko temena, kao da mu je ćelavost prirodno stanje, a i ovaj će nepotpuni pokrivač uskoro nestati kao baršunasta prevlaka s rogova mladog srndaća.</p>

  <p id="008-00048">„Razmišljao sam“, reče, „o časovniku. Mogli bismo da napravimo sunčani sat. Zabodeš štap u pesak i onda...“</p>

  <p id="008-00049">„I avion i televizor“, reče Ralf kiselo, „i parnu lokomotivu.“ Svinjče odmahnu glavom.</p>

  <p id="008-00050">„Za to ti treba mnogo metalnih stvari“, reče, „a mi metala nemamo. Ali štap imamo.“</p>

  <p id="008-00051">Ralf se okrenu i nasmeši se preko volje. Svinjče je bio gnjavator; njegova debljina, njegova asmara i trezvene zamisli bili su dosadni, ali uvek se moglo izvući malo zadovoljstva iz zadirkivanja, čak i slučajnog.</p>

  <p id="008-00052">Svinjče opazi Ralfov osmeh i pogrešno ga shvati kao znak prijateljstva. Među velikima je prećutno zavladalo mišljenje da je Svinjče gubitnik, ne samo zbog svog naglaska, što nije ni bilo važno, nego zbog debljine, asme, naočara i očigledne nesklonosti fizičkim poslovima. Sada se, videvši da je rekao nešto što je Ralfu izmamilo osmeh, obradovao i pokušao to da iskoristi.</p>

  <p id="008-00053">„Imamo mnogo štapova. Svako može da napravi sebi sunčani sat. Tako ćemo uvek znati koliko je sati.“</p>

  <p id="008-00054">„To će nam mnogo pomoći.“</p>

  <p id="008-00055">„Rekao si da želiš da se nešto radi. Kako bi nam pomoglo da se spasemo.“</p>

  <p id="008-00056">„O, zaveži.“</p>

  <p id="008-00057">Ralf skoči na noge i otrča nazad u bazen, baš kad je Moris izveo prilično traljav skok. Ralf se obradovao prilici da promeni temu. Povikao je kad je Moris izronio.</p>

  <p id="008-00058">„Na stomak! Na stomak!“</p>

  <p id="008-00059">Moris se osmehnu Ralfu koji lako kliznu u vodu. Od svih dečaka on se u vodi najviše osećao kao kod kuće, ali danas, ljutit zbog govora o spasavanju, čak ni zelene dubine vode i iskrzano zlatno sunce nisu mu prijali. Umesto da ostane i igra se, zaplivao je ravnomernim zamasima ispod Sajmona, izašao iz bazena na drugom kraju i legao, vitak i sjajan poput foke. Svinjče, trapav kao i uvek, ustade i priđe mu; Ralf se okrenuo na stomak praveći se da ga ne vidi. Vazduh više nije treperio, i Ralf sumorno pređe pogledom preko plave zategnute žice horizonta.</p>

  <p id="008-00060">Trenutak kasnije bio je na nogama i vikao.</p>

  <p id="008-00061">„Dim! Dim!“</p>

  <p id="008-00062">Sajmon pokuša da sedne i naguta se vode. Moris se taman spremio za skok; sada se zaljuljao na petama i jurnuo ka platformi, a onda skrenuo u travu ispod palmi i obukao svoje otrcane kratke pantalone kako bi bio spreman za sve.</p>

  <p id="008-00063">Ralf je stajao, jednom rukom se držao za kosu, a drugu stezao u pesnicu. Sajmon je izlazio iz vode. Svinjče je trljao naočari o pantalone i škiljio u more. Moris je gurnuo obe noge u jednu nogavicu; od svih dečaka samo je Ralf bio nepomičan.</p>

  <p id="008-00064">„Ja ne vidim nikakav dim“, reče Svinjče s nevericom. „Nikakav dim ne vidim. Ralfe, gde je dim?“</p>

  <p id="008-00065">Ralf je ćutao. Sada je obema rukama držao kosu na čelu, da mu ne pada preko očiju. Naginjao se napred, a so mu je već bojila kožu u belo.</p>

  <p id="008-00066">„Ralfe – gde je brod?“</p>

  <p id="008-00067">Sajmon je stajao u blizini, gledajući Ralfa, pa horizont. Morisove pantalone s uzdahom popustiše, on ih odbaci, potrča u šumu pa se vrati.</p>

  <p id="008-00068">Na horizontu se čvrsti mali čvor dima polako razvezivao. Ispod dima se videla tačkica koja je mogla biti dimnjak. Ralf je, bledog lica, sam sebi govorio.</p>

  <p id="008-00069">„Videće naš dim.“</p>

  <p id="008-00070">Svinjče je najzad gledao u pravom smeru.</p>

  <p id="008-00071">„Ne izgleda bogzna kako.“</p>

  <p id="008-00072">Okrenuo se i pogledao vrh planine. Ralf je gladnim očima zurio u brod. Boja mu se vraćala u lice. Sajmon je nemo stajao uz njega.</p>

  <p id="008-00073">„Znam da slabo vidim“, reče Svinjče, „ali imamo li mi uopšte dim?“</p>

  <p id="008-00074">Ralf se nestrpljivo trgnu, ne skidajući pogled s broda.</p>

  <p id="008-00075">„Dim na planini.“</p>

  <p id="008-00076">Moris dotrča i zabulji se u more. Sajmon i Svinjče gledali su uvis. Svinjče iskrivi lice, ali Sajmon povika kao da se ubo.</p>

  <p id="008-00077">„Ralfe! Ralfe!“</p>

  <p id="008-00078">Od napetosti ovog povika Ralf se okrenuo na pesku.</p>

  <p id="008-00079">„Reci mi“, reče Svinjče sa strepnjom. „Ima li tamo signala?“</p>

  <p id="008-00080">Ralf se osvrnu prema razvejanom dimu na horizontu, a zatim pogleda planinu.</p>

  <p id="008-00081">„Ralfe – molim te! Ima li signala?“</p>

  <p id="008-00082">Sajmon bojažljivo pruži ruku da dodirne Ralfa, ali Ralf pljuskajući pojuri plitkim krajem bazena, preko vrelog belog peska, i utrča pod palme. Trenutak kasnije borio se sa zamršenim puzavicama što su već obrastale ivice ožiljka. Sajmon potrča za njim, a onda i Moris. Svinjče povika:</p>

  <p id="008-00083">„Ralfe! Molim te – Ralfe!“</p>

  <p id="008-00084">Onda i on potrča; spotakao se o Morisove iscepane pantalone i nekako stigao do terase. Iza četvorice dečaka dim se polako vukao po horizontu; na plaži su Henri i Džoni zasipali peskom Persivala koji je ponovo tiho plakao – sva trojica potpuno nesvesni uzbuđenja.</p>

  <p id="008-00085">Kad je Ralf stigao do ivice ožiljka, okrenute kopnu, ono malo daha što mu je ostalo koristio je da psuje. Očajnički se boreći, izgrebao se o puzavice i krv se slivala po njemu. Stao je tik pred strmim usponom na planinu. Moris je bio svega korak-dva iza njega.</p>

  <p id="008-00086">„Svinjčetove cvike!“, povika Ralf. „Trebaće nam ako se vatra ugasila...“</p>

  <p id="008-00087">Ućutao je i zaljuljao se na nogama. Svinjče je, jedva vidljiv, kaskao s plaže. Ralf pogleda horizont, pa planinu. Da li da otrči po Svinjčetove naočari, ili je brod već otišao? Ili da se popnu, pod uslovom da se vatra ugasila, i onda gledaju Svinjčeta kako se vuče uzbrdo i brod kako nestaje iza horizonta? Njišući se na šiljku potrebe, kidan neodlučnošću, Ralf povika:</p>

  <p id="008-00088">„O bože! O bože!“</p>

  <p id="008-00089">Sajmon najzad duboko udahnu probijajući se kroz žbunje. Ralf se borio dalje, ranjavajući se sve više, dok se pramen dima valjao.</p>

  <p id="008-00090">Vatra je bila ugašena. Odmah su to videli; videli su ono što su već znali dole na plaži, kad ih je pramen dima od kuće prizvao. Vatra se ugasila, bila je mrtva, bez imalo dima. Čuvari su je ostavili. Hrpa neupotrebljenog drveta ležala je spremna.</p>

  <p id="008-00091">Ralf se okrenu ka moru. Horizont se protezao, ponovo bezličan, go osim jedva vidljivog tračka dima. Ralf spotičući se potrča po kamenju, zastade na ivici ružičaste stene i povika brodu:</p>

  <p id="008-00092">„Vrati se! Vrati se!“</p>

  <p id="008-00093">Trčao je tamo-amo po steni, sve vreme okrenut moru, a glas mu je ludački odzvanjao.</p>

  <p id="008-00094">„Vrati se! Vrati se!“</p>

  <p id="008-00095">Stigli su Sajmon i Moris. Ralf se netremice zagleda u njih. Sajmon se okrenu i otre vodu s lica. Ralf iz dubina utrobe izgovori ono najstrašnije.</p>

  <p id="008-00096">„Pustili su vatru da se ugasi.“</p>

  <p id="008-00097">Pogledao je niz negostoljubivi bok planine. Svinjče je stigao, bez daha, cvileći kao mališan. Ralf stegnu pesnice i pocrvene. Tvrdi pogled i ogorčeni ton govorili su umesto njega.</p>

  <p id="008-00098">„Evo ih.“</p>

  <p id="008-00099">Povorka se pojavila, duboko dole između ružičastog kamenja pored vode. Neki dečaci imali su na glavama crne kape, ali su inače bili gotovo potpuno nagi. Istovremeno su podizali štapove kad god naiđu na lako prohodan deo staze. Pevali su nešto u vezi sa zavežljajem koji su blizanci veoma pažljivo nosili. Ralf je lako razaznao Džeka, čak i s te daljine – visokog, crvenokosog i, naravno, na čelu kolone.</p>

  <p id="008-00100">Sajmon je gledao Ralfa pa Džeka, kao što je šetao pogledom od Ralfa do horizonta, i nešto što je video preplašilo ga je. Ralf je ćutao i čekao da se povorka približi. Iza Džeka su išli blizanci; na ramenima su nosili dugačku motku. Glasovi su se čuli, ali još daleki, pa su reči ostale nerazumljive. Rasporena mrtva svinja snažno se njihala na motki dok su se blizanci s mukom vukli po neravnom tlu. Glava svinje visila je na rasečenom vratu, pa se činilo da životinja nešto traži po zemlji. Najzad su reči doplovile do njih preko doline pocrnelog drveta i pepela.</p>

  <p id="008-00101">„<span class="t7">Ubij svinju. Kolji svinju. Prolij krv.</span>“</p>

  <p id="008-00102">Ali kako su reči postale jasne, povorka je stigla do najstrmijeg dela uspona, i pevanje je gotovo odmah zamrlo. Svinjče šmrknu, a Sajmon ga hitro ućutka, kao da je debeli dečak zagalamio u crkvi.</p>

  <p id="008-00103">Džek se, lica umrljanog glinom, prvi popeo na vrh; uzbuđeno je pozdravio Ralfa podignutim kopljem.</p>

  <p id="008-00104">„Vidi! Ubili smo svinju – prikrali smo se – opkolili ih...“</p>

  <p id="008-00105">Progovoriše i lovci.</p>

  <p id="008-00106">„Stali smo ukrug...“</p>

  <p id="008-00107">„Šunjali smo se...“</p>

  <p id="008-00108">„Svinja je zaskičala...“</p>

  <p id="008-00109">Blizanci su stajali mirno, a svinja se ljuljala između njih; crna utroba padala je po tlu. Činilo se da se cere jednim širokim presrećnim osmehom. Džek je odjednom mogao svašta da ispriča Ralfu. Umesto toga, počeo je da igra, onda se setio svog dostojanstva i umirio se, široko se osmehujući. Opazio je krv na svojim rukama i zgađeno se iskreveljio, potražio nešto čisto da ih obriše, zatim ih otro o svoje pantalone i nasmejao se.</p>

  <p id="008-00110">Ralf progovori.</p>

  <p id="008-00111">„Pustili ste vatru da se ugasi.“</p>

  <p id="008-00112">Džek pogleda, neodređeno ljutit zbog te sitnice, ali suviše srećan da bi se zabrinuo.</p>

  <p id="008-00113">„Možemo ponovo da zapalimo vatru. Šteta što nisi bio s nama, Ralfe. Sjajno smo se proveli. Blizanci su popadali...“</p>

  <p id="008-00114">„Naleteli smo na svinju...“</p>

  <p id="008-00115">„Pao sam tačno na nju...“</p>

  <p id="008-00116">„Ja sam je zaklao“, reče Džek ponosno, ali se ipak trgnu. „Daj mi svoj nož, Ralfe, na načinim zarez na dršci.“</p>

  <p id="008-00117">Dečaci su čavrljali i igrali. Blizancima osmeh nije silazio s lica.</p>

  <p id="008-00118">„Krv je kuljala“, reče Džek, smejući se i drhteći. „Da si samo video!“</p>

  <p id="008-00119">Ralf ponovo progovori, hrapavim glasom. Nije se ni makao.</p>

  <p id="008-00120">„Pustili ste vatru da se ugasi.“</p>

  <p id="008-00121">Od ponavljanja Džeka obuze nelagoda. Pogledao je blizance, pa ponovo Ralfa.</p>

  <p id="008-00122">„Trebali su nam za lov“, reče, „inače nas ne bi bilo dovoljno za opkoljavanje.“</p>

  <p id="008-00123">Pcrveneo je, svestan svoje krivice.</p>

  <p id="008-00124">„Vatra se ugasila pre samo sat-dva. Ponovo ćemo je upaliti...“</p>

  <p id="008-00125">Primetio je Ralfovo izgrebano nago telo i ozbiljno ćutanje četvorice. Trudio se, velikodušan u svojoj sreći, da ih uključi u događaj. Um mu je bio krcat utiscima; sećao se saznanja koje su stekli kad su okružili uskoprcanu svinju, saznanja da su nadmudrili živog stvora, nametnuli mu svoju volju i uzeli mu život kao u dugom, osvežavajućem gutljaju.</p>

  <p id="008-00126">Raširio je ruke.</p>

  <p id="008-00127">„Trebalo je da vidiš krv!“</p>

  <p id="008-00128">Lovci su se bili primirili, ali na ovo su ponovo zažagorili. Ralf zabaci kosu. Jednom rukom pokaza prazni horizont. Glas mu je bio snažan i divljačan, u trenu ih je ućutkao.</p>

  <p id="008-00129">„Videli smo brod.“</p>

  <p id="008-00130">Džek, odjednom suočen s previše strašnih optužbi, koraknu u stranu. Spustio je ruku na svinju i izvukao nož. Ralf spusti ruku, stegnute pesnice, i glas mu zadrhta.</p>

  <p id="008-00131">„Mogli su da nas primete. Mogli smo da pođemo kući...“</p>

  <p id="008-00132">Ovo je bilo previše za Svinjče; u bolu gubitka zaboravio je svoju stidljivost. Povikao je, prodorno:</p>

  <p id="008-00133">„Ti i tvoja krv, Džek Meridju! Ti i tvoj lov! Mogli smo da krenemo kući...“</p>

  <p id="008-00134">Ralf odgurnu Svinjče.</p>

  <p id="008-00135">„Ja sam vođa, trebalo je da radite ono što vam kažem. Samo pričate. Ne možete ni kolibe da gradite – odjurili ste u lov i ostavili vatru da se ugasi...“</p>

  <p id="008-00136">Okrenuo se, za trenutak zanemeo. Onda mu se glas povratio, kipeći od besa.</p>

  <p id="008-00137">„Prošao je brod...“</p>

  <p id="008-00138">Jedan od manjih lovaca zajeca. Svi su polako shvatali strašnu istinu. Džek je vrlo pocrveneo u licu dok je sekao i cimao svinju.</p>

  <p id="008-00139">„Zadatak je bio težak. Trebali su nam svi.“</p>

  <p id="008-00140">Ralf se okrenu.</p>

  <p id="008-00141">„Mogao si da uzmeš sve kad dovršimo kolibe. Ali ti si morao u lov...“</p>

  <p id="008-00142">„Trebalo nam je meso.“</p>

  <p id="008-00143">Dok je to govorio, Džek ustade s krvavim nožem u ruci. Dva dečaka gledala su se oči u oči. Suočili su se blistavi svet lova, taktike, žestokog oduševljenja i veštine, i svet žudnje i zbunjenog zdravog razuma. Džek prebaci nož u levu ruku i razmaza krv po čelu, sklanjajući ulepljenu kosu.</p>

  <p id="008-00144">Svinjče započe ponovo.</p>

  <p id="008-00145">„Niste smeli da pustite vatru da se ugasi. Rekli ste da ćete održavati dim...“</p>

  <p id="008-00146">Ove Svinjčetove reči i jecaji saglasnosti nekih lovaca nateraše Džeka u nasilje. Zakoračio je napred i, najzad u prilici da udari nekoga, zaterao Svinjčetu pesnicu u stomak. Svinjče zastenja i sede. Džek se nadnese nad njega. Glas mu se prozlio od poniženja.</p>

  <p id="008-00147">„Hoćeš još, hoćeš još? Debeli!“</p>

  <p id="008-00148">Ralf zakorači ka njima, a Džek udari Svinjče po glavi. Naočari poleteše i zvecnuše o kamen. Svinjče užasnuto zavapi:</p>

  <p id="008-00149">„Moje naočari!“</p>

  <p id="008-00150">Čučnuo je i stao da pipa oko kamenja, ali našao ih je Sajmon, koji je tamo stigao prvi. Strasti su lepetale oko Sajmona na vrhu planine svojim jezivim krilima.</p>

  <p id="008-00151">„Jedna strana se razbila.“</p>

  <p id="008-00152">Svinjče zgrabi naočari i stavi ih. Zlokobno je pogledao Džeka.</p>

  <p id="008-00153">„Ne mogu bez naočara. Sada imam samo jedno oko. Čekaj samo...“</p>

  <p id="008-00154">Džek krenu ka Svinjčetu, a ovaj pobeže iza velike stene. Izvirio je preko vrha i besno gledao Džeka jednim svetlucavim okom.</p>

  <p id="008-00155">„Sada imam samo jedno oko. Čekaj samo...“</p>

  <p id="008-00156">Džek uze da oponaša njegovu kuknjavu i bežanje.</p>

  <p id="008-00157">„Sam’ ti čekaj!“</p>

  <p id="008-00158">Svinjče i poruga su bili tako smešni da su lovci prsnuli u smeh. Džek se ohrabrio. Nastavio je da puzi, a smeh se pojačao do histerične oluje. Ralf oseti kako mu se usne trzaju i preko volje; naljutio se na sebe što popušta.</p>

  <p id="008-00159">Promrmljao je.</p>

  <p id="008-00160">„To je bilo podlo.“</p>

  <p id="008-00161">Džek prestade da se vrti i stade pred Ralfa. Vikao je.</p>

  <p id="008-00162">„U redu, u redu!“</p>

  <p id="008-00163">Pogledao je Svinjče, lovce, Ralfa.</p>

  <p id="008-00164">„Žao mi je. Zbog vatre, mislim. Eto. Ja...“</p>

  <p id="008-00165">Uspravio se.</p>

  <p id="008-00166">„Ja se izvinjavam.“</p>

  <p id="008-00167">Lovci zažamoriše s divljenjem njegovoj otmenosti. Očigledno su smatrali da je Džek postupio ispravno, da se iskupio velikodušnim izvinjenjem, a da sada Ralf nekako nije u pravu. Čekali su prikladno ispravan odgovor.</p>

  <p id="008-00168">Ali Ralfovo grlo odbijalo je da ga protisne. Gadilo mu se, povrh Džekovog prestupa, ovo poigravanje rečima. Vatra je ugašena, brod je otišao. Kako ne shvataju? Umesto učtivosti, iz grla mu izlete gnev.</p>

  <p id="008-00169">„To je bilo podlo.“</p>

  <p id="008-00170">Tišina je vladala planinskim vrhom, a nešto neprozirno pojavilo se u Džekovom pogledu i gotovo odmah nestalo.</p>

  <p id="008-00171">Ralfove poslednje reči bile su neprijatno mrmljanje.</p>

  <p id="008-00172">„U redu. Zapalite vatru.“</p>

  <p id="008-00173">Napetost je malo popustila kad se pojavio jasan zadatak. Ralf nije rekao više ništa, niti se makao; stajao je oborene glave i gledao u pepeo oko nogu. Džek je bio bučan i neumoran. Izdavao je naređenja, pevao, zviždao, dobacivao primedbe nemom Ralfu, primedbe koje nisu iziskivale odgovor, i zato nisu mogle da izazovu grdnju. Ralf je i dalje ćutao. Niko, čak ni Džek, nije mu rekao da se pomeri, i na kraju su podigli lomaču tri metra dalje, na ne baš sasvim zgodnom mestu. Tako je Ralf učvrstio svoje vođstvo, a ne bi odabrao bolji način ni da je o tome razmišljao danima. Protiv ovog oružja, neopipljivog, ali delotvornog, Džek je bio nemoćan, pa je besneo i ne znajući zašto. Kad je lomača podignuta, on i Ralf su bili na suprotnim stranama visoke ograde.</p>

  <p id="008-00174">Pošto su nakupili drvo, nastala je nova kriza. Džek nije imao čime da zapali vatru. Na njegovo iznenađenje, Ralf priđe Svinjčetu i uze naočari od njega. Čak ni Ralf nije bio svestan kako se veza između njega i Džeka prekinula i učvrstila se negde drugde.</p>

  <p id="008-00175">„Vratiću ti.“</p>

  <p id="008-00176">„Idem i ja.“</p>

  <p id="008-00177">Svinjče je stajao iza Ralfa, izolovan u moru besmislenih boja, a Ralf je kleknuo i uhvatio blistavu mrlju u žižu. Vatra je odmah planula, a Svinjče je pružio ruke i zgrabio naočari.</p>

  <p id="008-00178">Pred ovim čarobno privlačnim ljubičastim, crvenim i žutim cvetovima, neprijateljstvo se topilo. Postali su dečaci okupljeni oko logorske vatre; čak i Ralf i Svinjče su se delimično uključili. Uskoro su neki dečaci jurili niz padinu po još drveta dok je Džek sekao svinju. Pokušali su da drže celu životinju na motki iznad vatre, ali motka je izgorela brže nego što se svinja pekla. Na kraju su natakli komade mesa na grane i držali ih nad vatrom; čak i tako su se dečaci ispekli koliko i svinjetina.</p>

  <p id="008-00179">Ralfu je išla voda na usta. Hteo je da odbije meso, ali dosadašnja hrana – voće, orasi, povremeno rakovi ili riba – nije mu pružala snage za otpor. Prihvatio je komad polusirovog mesa i žvakao ga kao vuk.</p>

  <p id="008-00180">I Svinjčetu je voda tekla na usta. Progovorio je.</p>

  <p id="008-00181">„Za mene nema?“</p>

  <p id="008-00182">Džek je hteo da ga ostavi u nedoumici, i tako uspostavi svoju moć, ali Svinjče je, objavivši njegov propust, nužno izazvao još veću svirepost.</p>

  <p id="008-00183">„Ti nisi bio u lovu.“</p>

  <p id="008-00184">„Nije ni Ralf“, reče Svinjče plačljivo, „nije ni Sajmon.“ Nastavio je glasnije: „A mesa je ostalo kol’ko na raku.“</p>

  <p id="008-00185">Ralf se nelagodno promeškoljio. Sajmon, sedeći između blizanaca i Svinjčeta, obrisa usta i gurnu preko stene svoj komad mesa Svinjčetu, koji ga zgrabi. Blizanci se zacerekaše, a Sajmon posramljeno obori glavu.</p>

  <p id="008-00186">Onda Džek skoči na noge, odreza veliko parče mesa i baci ga Sajmonu pred noge.</p>

  <p id="008-00187">„Žderi, proklet bio!“</p>

  <p id="008-00188">Razjareno je zurio u Sajmona.</p>

  <p id="008-00189">„Uzmi!“</p>

  <p id="008-00190">Okrenuo se na peti usred kruga preneraženih dečaka.</p>

  <p id="008-00191">„Ja sam vam nabavio meso!“</p>

  <p id="008-00192">Nebrojene i neizrecive uvrede koje je podneo pretvorile su njegov bes u nešto iskonsko i zastrašujuće.</p>

  <p id="008-00193">„Obojio sam lice – prikrao sam se. Sada jedite... svi... A ja...“</p>

  <p id="008-00194">Tišina se na vrhu planine polako produbljivala sve dok se pucketanje vatre i tiho cvrčanje mesa nisu jasno čuli. Džek je tražio razumevanje, ali je pronašao samo poštovanje. Ralf je stajao usred pepela signalne vatre, ruku punih mesa, nem.</p>

  <p id="008-00195">Tišinu je najzad prekinuo Moris. Promenio je temu i počeo da govori o onome što je jedino moglo da ih zbliži.</p>

  <p id="008-00196">„Gde ste našli svinju?“</p>

  <p id="008-00197">Rodžer pokaza niz negostoljubivu stranu.</p>

  <p id="008-00198">„Bile su tamo, pored mora.“</p>

  <p id="008-00199">Džek se pribrao; nije mogao da podnese da neko drugi priča njegovu priču. Brzo se umešao.</p>

  <p id="008-00200">„Raširili smo se. Ja sam se šunjao, na rukama i kolenima. Koplja su ispadala jer nemaju kuke. Svinja je trčala i dizala paklenu galamu...“</p>

  <p id="008-00201">„Okrenula se i potrčala ukrug, krvava...“</p>

  <p id="008-00202">Svi dečaci govorili su uglas, s olakšanjem, uzbuđeni.</p>

  <p id="008-00203">„Primakli smo se...“</p>

  <p id="008-00204">Prvi udarac joj je oduzeo zadnje noge, pa je krug mogao da se zatvori i udara, udara...</p>

  <p id="008-00205">„Ja sam zaklao svinju...“</p>

  <p id="008-00206">Blizanci, i dalje se cereći istim osmehom, skočiše i potrčaše jedan oko drugog. Onda se priključiše i ostali, skičeći poput svinje na umoru i vičući.</p>

  <p id="008-00207">„Udri je u glavu!“</p>

  <p id="008-00208">„Zabodi do drške!“</p>

  <p id="008-00209">Onda Moris stade da oponaša svinju; utrčao je skičeći u središte kruga, a lovci su se, okružujući ga, pretvarali da ga udaraju. Igrali su i pevali:</p>

  <p id="008-00210">„<span class="t7">Ubij svinju! Kolji svinju! Prolij krv.</span>“</p>

  <p id="008-00211">Ralf ih je posmatrao, s prezirom i zavišću. Tek kad su se umorili, kad je pevanje utihnulo, progovorio je.</p>

  <p id="008-00212">„Sazivam skup.“</p>

  <p id="008-00213">Jedan po jedan, lovci su stali i zagledali se u njega. „Školjkom. Sazivam skup čak i ako moramo da se sakupimo po mraku. Dole na platformi. Kad dunem. Sada.“</p>

  <p id="008-00214">Okrenuo se i pošao niz planinu.</p>
</body>
</html>
