<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>DESETO POGLAVLJE</title>
</head>

<body>
  <h2 class="h21" id="014-00292">DESETO POGLAVLJE</h2>

  <p class="p5" id="014-00001"><span class="t6">Školjka i staklo</span></p>

  <p class="p6" id="014-00002">Svinjče je oprezno posmatrao priliku koja mu se približavala. U poslednje vreme otkrio je da jasnije vidi ako skine naočari i preostalo staklo stavi na drugo oko; ali posmatran čak i zdravijim okom, posle svega što se dogodilo, Ralf je nesumnjivo ostao Ralf. Pojavio se među stablima kokosa, hramljući, prljav, s mrtvim lišćem po čupavoj žutoj kosi. Jedno oko skupilo se u prorez u otečenom obrazu, a na desnom kolenu stvorila mu se velika krasta. Zastao je na trenutak i zaškiljio u obris na platformi.</p>

  <p id="014-00003">„Svinjče? Samo si ti ostao?“</p>

  <p id="014-00004">„Ima nekoliko mališana.“</p>

  <p id="014-00005">„Oni se ne računaju. Nema velikih?“</p>

  <p id="014-00006">„O, i Semierik. Skupljaju drva.“</p>

  <p id="014-00007">„Nema nikog drugog?“</p>

  <p id="014-00008">„Nema, koliko ja znam.“</p>

  <p id="014-00009">Ralf se pažljivo pope na platformu. Oštra trava još je bila ugažena tamo gde je skup sedeo; krhka bela školjka još je sijala na uglačanom sedištu. Ralf sede na travu preko puta vođinog mesta i školjke. Svinjče kleknu levo od njega, pa zadugo zavlada tišina.</p>

  <p id="014-00010">Najzad se Ralf nakašlja i prošapta nešto.</p>

  <p id="014-00011">Svinjče mu odgovori šapatom.</p>

  <p id="014-00012">„Šta kažeš?“</p>

  <p id="014-00013">Ralf reče glasnije.</p>

  <p id="014-00014">„Sajmon.“</p>

  <p id="014-00015">Svinjče ne reče ništa, nego ozbiljno klimnu glavom. Nastavili su da sede i gledaju mutnim očima vođino sedište i svetlucavu lagunu. Zeleno svetlo i sjajne mrlje sunca igrali su im po prljavim telima.</p>

  <p id="014-00016">Najzad Ralf ustade i priđe školjci. Uzeo ju je nežno obema rukama, kleknuo i naslonio se na deblo.</p>

  <p id="014-00017">„Svinjče.“</p>

  <p id="014-00018">„A?“</p>

  <p id="014-00019">„Šta ćemo da radimo?“</p>

  <p id="014-00020">Svinjče mahnu glavom prema školjci.</p>

  <p id="014-00021">„Možeš da...“</p>

  <p id="014-00022">„Da sazovem skup?“</p>

  <p id="014-00023">Ralf se oštro nasmeja izgovorivši ovu reč, a Svinjče se namršti. „Još si vođa.“</p>

  <p id="014-00024">Ralf se ponovo nasmeja.</p>

  <p id="014-00025">„Jesi. Nama.“</p>

  <p id="014-00026">„Školjka je kod mene.“</p>

  <p id="014-00027">„Ralfe! Prestani tako da se smeješ. Slušaj, nema potrebe, Ralfe. Šta će ostali pomisliti?“</p>

  <p id="014-00028">Ralf najzad ućuta. Drhtao je.</p>

  <p id="014-00029">„Svinjče.“</p>

  <p id="014-00030">„A?“</p>

  <p id="014-00031">„Ono je bio Sajmon.“</p>

  <p id="014-00032">„To si već rekao.“</p>

  <p id="014-00033">„Svinjče?“</p>

  <p id="014-00034">„A?“</p>

  <p id="014-00035">„Ono je bilo ubistvo.“</p>

  <p id="014-00036">„Prekini!“, reče Svinjče oštro. „Kakva je korist od te priče?“ Skočio je na noge i nadneo se nad Ralfa.</p>

  <p id="014-00037">„Bio je mrak. Igrali su – taj njihov prokleti ples. Sevalo je, grmelo je, pljuštalo je. Prestravili smo se!“</p>

  <p id="014-00038">„Ja se nisam prestravio“, reče Ralf polako. „Ja sam... Ne znam šta mi je bilo.“</p>

  <p id="014-00039">„Bili smo prestravljeni!“, reče Svinjče uzbuđeno. „Svašta je moglo da se dogodi. Nije bilo – to što si rekao.“</p>

  <p id="014-00040">Mahao je rukama tražeći reči.</p>

  <p id="014-00041">„O, Svinjče!“</p>

  <p id="014-00042">Ralfov glas, tih i slomljen, zaustavi Svinjčeta. Sagnuo se i čekao. Ralf je držao školjku i njihao se napred-nazad.</p>

  <p id="014-00043">„Shvataš li, Svinjče? Ono što smo uradili...“</p>

  <p id="014-00044">„Možda je još...“</p>

  <p id="014-00045">„Nije.“</p>

  <p id="014-00046">„Možda se samo pravio...“</p>

  <p id="014-00047">Svinjče ućuta videvši Ralfovo lice.</p>

  <p id="014-00048">„Ti si bio napolju. Izvan kruga. Nisi ni ulazio. Nisi video šta smo... šta su uradili.“</p>

  <p id="014-00049">U njegovom glasu je bilo gađenja, ali istovremeno i nekakvog grozničavog uzbuđenja.</p>

  <p id="014-00050">„Zar nisi video, Svinjče?“</p>

  <p id="014-00051">„Nisam mogao. Sada imam samo jedno oko. Trebalo bi to da znaš, Ralfe.“</p>

  <p id="014-00052">Ralf se i dalje njihao napred-nazad.</p>

  <p id="014-00053">„To je bila nesreća“, reče Svinjče iznenada, „eto šta je bilo. Nesrećan slučaj.“ Glas mu ponovo postade oštar. „Izašao je iz mraka – nije trebalo da se onako šunja po mraku. Bio je lud. Sam je to tražio.“ Ponovo je mlatarao rukama. „To je bio nesrećan slučaj.“</p>

  <p id="014-00054">„Nisi video šta su uradili...“</p>

  <p id="014-00055">„Slušaj, Ralfe. Treba to da zaboravimo. Nema nikakve koristi da mislimo o tome, razumeš?“</p>

  <p id="014-00056">„Plašim se. Nas. Hoću kući. O bože, hoću kući.“</p>

  <p id="014-00057">„To je bila nesreća“, ponovi Svinjče tvrdoglavo, „i to je to.“ Dotakao je Ralfovo golo rame i Ralf se stresao od ljudskog dodira.</p>

  <p id="014-00058">„I, slušaj, Ralfe.“ Svinjče se obazre oko sebe, pa se nagnu bliže. „Nemoj da pričaš da smo bili u plesu. Nemoj da kažeš Semieriku.“</p>

  <p id="014-00059">„Ali bili smo! Svi!“</p>

  <p id="014-00060">Svinjče zatrese glavom.</p>

  <p id="014-00061">„Mi smo došli tek na kraju. Nisu nas opazili po mraku. Osim toga, i sam si rekao da sam ja bio van kruga...“</p>

  <p id="014-00062">„I ja sam“, promrmlja Ralf. „1 ja sam bio van kruga.“</p>

  <p id="014-00063">Svinjče gorljivo klimnu glavom.</p>

  <p id="014-00064">„Živećemo sami, nas četvorica...“</p>

  <p id="014-00065">„Nas četvorica. Nema nas dovoljno za održavanje vatre.“</p>

  <p id="014-00066">„Pokušaćemo. Vidiš? Zapalio sam vatru.“</p>

  <p id="014-00067">Semierik su se pojavili vukući veliko deblo iz šume. Bacili su ga pored vatre i krenuli ka bazenu. Ralf skoči na noge.</p>

  <p id="014-00068">„Hej! Vas dvojica!“</p>

  <p id="014-00069">Blizanci zastadoše na trenutak, pa nastaviše.</p>

  <p id="014-00070">„Idu da se kupaju, Ralfe.“</p>

  <p id="014-00071">„Bolje da to završimo.“</p>

  <p id="014-00072">Blizanci su se vrlo iznenadili videvši Ralfa. Porumeneli su i zagledali se pored njega u prazno.</p>

  <p id="014-00073">„Zdravo. Baš čudno što te vidimo, Ralfe.“</p>

  <p id="014-00074">„Bili smo u šumi...“</p>

  <p id="014-00075">„... da donesemo drvo za vatru...“</p>

  <p id="014-00076">„... sinoć smo zalutali...“</p>

  <p id="014-00077">Ralf je zurio u svoje nožne prste.</p>

  <p id="014-00078">„Izgubili ste se posle...“</p>

  <p id="014-00079">Svinjče obrisa staklo naočara.</p>

  <p id="014-00080">„Posle gozbe“, reče Sem prigušeno. Erik klimnu glavom. „Da, posle gozbe.“</p>

  <p id="014-00081">„Mi smo otišli rano“, reče Svinjče brzo, „jer smo bili umorni.“</p>

  <p id="014-00082">„I mi smo...“</p>

  <p id="014-00083">„... vrlo rano...“</p>

  <p id="014-00084">„... bili smo jako umorni...“</p>

  <p id="014-00085">Sem dodirnu ogrebotinu na čelu, pa brzo spusti ruku. Erik je dodirivao rasečenu usnu.</p>

  <p id="014-00086">„Da. Bili smo jako umorni“, ponovi Sem, „pa smo otišli rano. Je li bio dobar...“</p>

  <p id="014-00087">Vazduh je otežao od neizgovorivog. Sem se izvi i ogavna reč izlete iz njega. „... ples?“</p>

  <p id="014-00088">Od sećanja na ples kome niko od njih nije prisustvovao sva četvorica su se stresla i zgrčila.</p>

  <p id="014-00089">„Otišli smo rano.“</p>

  <p id="014-00090">&nbsp;</p>

  <p class="p6" id="014-00091">Kad je Rodžer stigao do prevlake između Zamka u steni i kopna, nije se iznenadio što su ga zaustavili. Pretpostavio je, tokom užasne noći, da će naći makar nekog iz plemena kako štiti od užasa najbezbedniji deo ostrva.</p>

  <p id="014-00092">Glas je oštro odjeknuo s visine, gde su manje stene ležale preko većih.</p>

  <p id="014-00093">„Stoj! Ko ide?“</p>

  <p id="014-00094">„Rodžer.“</p>

  <p id="014-00095">„Nastavi, prijatelju.“</p>

  <p id="014-00096">Rodžer krenu napred.</p>

  <p id="014-00097">„Video si ko sam.“</p>

  <p id="014-00098">„Poglavica je naredio da zaustavimo svakoga.“</p>

  <p id="014-00099">Rodžer pogleda uvis.</p>

  <p id="014-00100">„Ne bi me sprečio da prođem da sam hteo.“</p>

  <p id="014-00101">„Ne bih? Popni se pa vidi.“</p>

  <p id="014-00102">Rodžer se pope uz lestvama sličnu stenu.</p>

  <p id="014-00103">„Pogledaj ovo.“</p>

  <p id="014-00104">Ispod najvišeg kamena bilo je uglavljeno brvno, a pod njega zavučena poluga. Robert lako pritisnu polugu i kamen zaškripa. Puni pritisak poslao bi kamen niz prevlaku. Rodžer je ostao zadivljen.</p>

  <p id="014-00105">„On je pravi poglavica, zar ne?“</p>

  <p id="014-00106">Robert klimnu glavom.</p>

  <p id="014-00107">„Vodiće nas u lov.“</p>

  <p id="014-00108">Pokazao je glavom udaljene kolibe, odakle se pramen belog dima dizao uvis. Rodžer, sedeći na samoj ivici stene, ozbiljno pogleda ostrvo, pipkajući prstima rasklimani zub. Pogled mu se zaustavio na vrhu daleke planine, i Robert promeni neizgovorenu temu.</p>

  <p id="014-00109">„Išibaće Vilfreda.“</p>

  <p id="014-00110">„Zašto?“</p>

  <p id="014-00111">Robert sumnjičavo odmahnu glavom.</p>

  <p id="014-00112">„Ne znam. Nije rekao. Razljutio se i naredio nam da vežemo Vilfreda. Već je“ – uzbuđeno se zacerekao – „već je satima vezan.“</p>

  <p id="014-00113">„Ali zar poglavica nije rekao zašto?“</p>

  <p id="014-00114">„Ja ga nisam čuo.“</p>

  <p id="014-00115">Sedeći na ogromnoj steni pod vrelim suncem, Rodžer ove vesti prihvati kao prosvetljenje. Prestao je da dira zub i umirio se, upijajući mogućnost neodgovorne vlasti. Onda je, bez ijedne reči, sišao niz stenje do pećine i ostatka plemena.</p>

  <p id="014-00116">Poglavica je sedeo u pećini, nag do pojasa, lica zamaskiranog crvenim i belim. Pleme je ležalo pred njim u polukrugu. Nedavno išibani i odvezani Vilfred glasno je šmrcao u pozadini. Rodžer čučnu pored ostalih.</p>

  <p id="014-00117">„Sutra ćemo“, nastavio je poglavica, „ponovo loviti.“</p>

  <p id="014-00118">Pokazivao je kopljem divljake, jednog po jednog.</p>

  <p id="014-00119">„Neki od vas ostaće ovde da poprave pećinu i čuvaju kapiju. Povešću sa sobom nekoliko lovaca i doneću meso. Čuvari kapije će paziti da se oni drugi ne ušunjaju unutra...“</p>

  <p id="014-00120">Jedan divljak podiže ruku i poglavica okrenu turobno, obojeno lice ka njemu.</p>

  <p id="014-00121">„Zašto bi pokušali da se ušunjaju, poglavico?“</p>

  <p id="014-00122">Poglavica je odgovorio neodređeno, ali vatreno.</p>

  <p id="014-00123">„Pokušaće. Žele da pokvare sve što radimo. Zato čuvari kapije moraju da budu oprezni. Osim toga...“</p>

  <p id="014-00124">Poglavica zastade. Ostali videše trougao zapanjujuće ružičaste boje kako izviruje, prelazi mu po usnama i nestaje.</p>

  <p id="014-00125">„...Osim toga, možda će zver pokušati da uđe. Sećate se kako je puzila...“</p>

  <p id="014-00126">Polukrug zadrhta i zažamori u znak slaganja.</p>

  <p id="014-00127">„Došla je... prerušena. Možda će doći ponovo iako smo joj dali glavu naše lovine da jede. Zato pazite i budite oprezni.“ Stenli podiže ruku sa stene i ispruži upitno prst.</p>

  <p id="014-00128">„Da?“</p>

  <p id="014-00129">„Ali zar je nismo, zar nismo...“</p>

  <p id="014-00130">Uzvrpoljio se i spustio pogled.</p>

  <p id="014-00131">„Ne!“</p>

  <p id="014-00132">U tišini koja je zavladala svaki divljak je ustuknuo pred svojim ličnim sećanjem.</p>

  <p id="014-00133">„Ne! Kako bismo mogli... da ubijemo... to?“</p>

  <p id="014-00134">Upola s olakšanjem, upola sa strepnjom pred nagoveštajima budućih užasa, divljaci ponovo zamrmoriše.</p>

  <p id="014-00135">„Zato ostavite planinu na miru“, reče poglavica svečano, „i dajte zveri glavu ako pođete u lov.“</p>

  <p id="014-00136">Stenli ponovo mahnu prstom.</p>

  <p id="014-00137">„Mislim da se zver prerušava.“</p>

  <p id="014-00138">„Možda“, reče poglavica. U glavi mu iskrsnu teološka pretpostavka. „Bolje da joj se umilimo. Ko zna šta može da učini.“ Pleme se saglasi s ovim, drhteći kao pod naletom vetra. Poglavica vide posledice svojih reči i naglo ustade.</p>

  <p id="014-00139">„Ali sutra ćemo loviti, a kad ulovimo meso, imaćemo gozbu...“ Bil podiže ruku.</p>

  <p id="014-00140">„Poglavico?“</p>

  <p id="014-00141">„Da?“</p>

  <p id="014-00142">„Kako ćemo zapaliti vatru?“</p>

  <p id="014-00143">Crvena i bela glina skrile su poglavičino rumenilo. U nesigurnoj tišini, pleme ponovo zamrmlja. Onda poglavica diže ruku.</p>

  <p id="014-00144">„Uzećemo vatru od drugih. Slušajte. Sutra ćemo loviti i imaćemo meso. Noćas ću ja poći s još dva lovca – ko želi da pođe?“ Moris i Rodžer podigoše ruke.</p>

  <p id="014-00145">„Morise?“</p>

  <p id="014-00146">„Da, poglavico?“</p>

  <p id="014-00147">„Gde je njihova vatra?“</p>

  <p id="014-00148">„Na starom mestu, pored stene za ognjište.“</p>

  <p id="014-00149">Poglavica klimnu glavom.</p>

  <p id="014-00150">„Ostali neka spavaju do zalaska sunca. Ali nas trojica, Moris, Rodžer i ja, mi imamo posla. Krenućemo pred sam sumrak...“ Moris podiže ruku.</p>

  <p id="014-00151">„Ali šta ako naiđemo na...“</p>

  <p id="014-00152">Poglavica odmahnu rukom.</p>

  <p id="014-00153">„Ići ćemo uz pesak. A ako naiđe, ponovo ćemo odigrati naš ples.“</p>

  <p id="014-00154">„Samo nas trojica?“</p>

  <p id="014-00155">Žamor ponovo naraste i splasnu.</p>

  <p id="014-00156">&nbsp;</p>

  <p class="p6" id="014-00157">Svinjče je pružio Ralfu naočari i čekao da mu ovaj vrati vid. Drvo je bilo vlažno; palili su ga već treći put. Ralf se odmaknu, govoreći sebi u bradu.</p>

  <p id="014-00158">„Nećemo još jednu noć bez vatre.“</p>

  <p id="014-00159">Pogledao je kao krivac tri dečaka pored sebe. Prvi put je priznao dvostruku ulogu vatre. Jedna je svakako bila signalni stub dima, ali druga je bila uloga ognjišta i utehe pred spavanje. Erik je duvao u drvo dok se nije zažarilo i proizvelo mali plamen. Podigao se pramen smrdljivog belo-žutog dima. Svinjče uze natrag svoje naočari i zadovoljno pogleda dim.</p>

  <p id="014-00160">„Kad bismo samo mogli da napravimo radio!“</p>

  <p id="014-00161">„Ili avion...“</p>

  <p id="014-00162">„... Ili čamac.“</p>

  <p id="014-00163">Ralf iscedi svoje izbledelo znanje o svetu.</p>

  <p id="014-00164">„Crveni bi mogli da nas zarobe.“</p>

  <p id="014-00165">Erik skloni kosu s očiju.</p>

  <p id="014-00166">„I to je bolje od...“</p>

  <p id="014-00167">Nije želeo da imenuje, pa je Sem završio misao mahnuvši glavom prema plaži.</p>

  <p id="014-00168">Ralf se priseti ružne prilike s padobranom.</p>

  <p id="014-00169">„Govorio je nešto o mrtvom čoveku...“ Bolno je pocrveneo priznavši da je prisustvovao plesu i počeo užurbano da razmahuje dim. „Ne gasi se – idi uvis!“</p>

  <p id="014-00170">„Dim je sve ređi.“</p>

  <p id="014-00171">„Već nam treba još drveta, iako je vlažno.“</p>

  <p id="014-00172">„Moja astma...“</p>

  <p id="014-00173">Odgovor je bio mehanički.</p>

  <p id="014-00174">„Nosi se i ti i tvoja asmara.“</p>

  <p id="014-00175">„Ako budem vukao debla, astma će mi se pogoršati. Voleo bih da nije tako, Ralfe, ali jeste.“</p>

  <p id="014-00176">Tri dečaka odoše u šumu i donesoše naramke trulog drveta. Dim se ponovo digao, žut i gust.</p>

  <p id="014-00177">„Hajdemo da nađemo nešto za jelo.“</p>

  <p id="014-00178">Zajedno su otišli do stabala s voćem, noseći koplja, ne govoreći ništa, užurbani. Kad su ponovo izašli iz šume, sunce je zalazilo, u vatri je svetlela samo žeravica, a dima nije bilo.</p>

  <p id="014-00179">„Ne mogu više da nosim drvo“, reče Erik. „Umoran sam.“ Ralf se nakašlja.</p>

  <p id="014-00180">„Gore smo održavali vatru.“</p>

  <p id="014-00181">„Gore je vatra bila mala. Ali ova mora da bude velika.“</p>

  <p id="014-00182">Ralf ubaci cepku drveta u vatru; gledao je kako dim plovi u suton.</p>

  <p id="014-00183">„Moramo da održavamo vatru.“</p>

  <p id="014-00184">Erik se baci na tlo.</p>

  <p id="014-00185">„I ja sam umoran! I čemu vatra?“</p>

  <p id="014-00186">„Eriče!“, izviknu Ralf krkljavo. „Ne govori tako!“</p>

  <p id="014-00187">Sem kleknu pored Erika.</p>

  <p id="014-00188">„Pa – <span class="t7">čemu</span> vatra?“</p>

  <p id="014-00189">Ralf uvređeno pokuša da se priseti. Vatra je nešto dobro. Nešto beskrajno dobro.</p>

  <p id="014-00190">„Ralf vam je sto puta rekao“, zamišljeno reče Svinjče. „Kako ćemo se drugačije spasti?“</p>

  <p id="014-00191">„Naravno! Ako ne pravimo dim...“</p>

  <p id="014-00192">Čučnuo je pred njih u polutami sumraka.</p>

  <p id="014-00193">„Zar ne razumete? Čemu sanjariti o radiju i čamcima?“ Podigao je ruku i stegnuo šaku u pesnicu.</p>

  <p id="014-00194">„Da bismo se izvukli iz ove nevolje možemo da učinimo samo jedno. Svako može da se igra lova, svako može da nabavi meso...“</p>

  <p id="014-00195">Gledao ih je jednog po jednog. Onda mu je, u trenutku najvećeg uzbuđenja i uverenja, zavesa pala preko glave, i zaboravio je šta hoće da kaže. Kleknuo je, stegnute pesnice, i ozbiljno zurio u lica dečaka. Onda se zavesa digla.</p>

  <p id="014-00196">„O, da. Zato moramo da imamo dim, što više dima...“</p>

  <p id="014-00197">„Ali ne možemo da održavamo vatru! Vidi ovo!“</p>

  <p id="014-00198">Vatra im je gasnula pred očima.</p>

  <p id="014-00199">„Ako dvojica paze na vatru“, reče Ralf, napola za sebe, „to je dvanaest sati dnevno.“</p>

  <p id="014-00200">„Ne možemo da nađemo drvo, Ralfe...“</p>

  <p id="014-00201">„... ne po mraku...“</p>

  <p id="014-00202">„... ne po noći...“</p>

  <p id="014-00203">„Možemo da je palimo ujutru“, reče Svinjče. „Ionako niko neće videti dim po mraku.“</p>

  <p id="014-00204">Sem žestoko zaklima glavom.</p>

  <p id="014-00205">„Drugo je bilo kad je vatra bila...“</p>

  <p id="014-00206">„... gore...“</p>

  <p id="014-00207">Ralf ustade; osećao se čudnovato ranjivim u sve jačoj tami. „Onda ćemo pustiti vatru da se ugasi za noćas.“</p>

  <p id="014-00208">Poveo ih je do prve kolibe; iako oštećena, još je stajala. Unutra su bile lisnate prostirke, suve i šuštave na dodir. U susednoj kolibi jedan je mališan pričao u snu. Četvorica velikih uvukoše se u kolibu i zatrpaše se lišćem. Blizanci su ležali zajedno na jednom kraju, a Ralf i Svinjče na drugom. Jedno vreme čulo se neprekidno pucketanje i šuštanje lišća dok su dečaci pokušavali da se udobnije smeste.</p>

  <p id="014-00209">„Svinjče?“</p>

  <p id="014-00210">„Da?“</p>

  <p id="014-00211">„Sve u redu?“</p>

  <p id="014-00212">„Valjda.“</p>

  <p id="014-00213">Najzad se, osim povremenog šuškanja, koliba umirila. Duguljasta crna mrlja išarana blistavim zvezdama visila je pred njima, a sa spruda se čula šuplja tutnjava talasa. Ralf se pripremi za noćnu igru pretpostavki...</p>

  <p id="014-00214">Kad bi krenuli kući avionom, sleteli bi pre jutra na aerodrom u Viltširu. Odande bi pošli kolima; da sve bude savršeno, pošli bi vozom, sve do Devona, i ponovo se uselili u onu kuću. Onda bi divlji poniji dolazili do zadnjeg baštenskog zida i gledali preko...</p>

  <p id="014-00215">Ralf se nemirno okrenu u lišću. Dartmur je divlji kraj, i poniji su divlji. Ali privlačnost divljine je iščezla.</p>

  <p id="014-00216">Misli su mu odlutale do slike pitomog grada u koji divljaštvo ne može da kroči. Šta ima bezbednije od autobuske stanice pune svetiljki i točkova?</p>

  <p id="014-00217">Ralf je odjednom plesao oko ulične lampe. Autobus je izlazio sa stanice, čudnovat autobus...</p>

  <p id="014-00218">„Ralfe! Ralfe!“</p>

  <p id="014-00219">„Šta je?“</p>

  <p id="014-00220">„Ne diži galamu...“</p>

  <p id="014-00221">„Izvini.“</p>

  <p id="014-00222">Iz tame s drugog kraja kolibe čulo se jezivo ječanje, pa su u strahu razbacali lišće. Sem i Erik, čvrsto zagrljeni, borili su se jedan s drugim.</p>

  <p id="014-00223">„Seme! Seme!“</p>

  <p id="014-00224">„Hej – Eriče!“</p>

  <p id="014-00225">Zatim se sve smirilo.</p>

  <p id="014-00226">Svinjče tiho reče Ralfu.</p>

  <p id="014-00227">„Moramo da se izvučemo odavde.“</p>

  <p id="014-00228">„Kako to misliš?“</p>

  <p id="014-00229">„Da se spasemo.“</p>

  <p id="014-00230">Prvi put tog dana, i uprkos teskobnom mraku, Ralf se zacereka.</p>

  <p id="014-00231">„Ozbiljno ti kažem“, prošaputa Svinjče. „Ako se uskoro ne vratimo kući, pošašavićemo.“</p>

  <p id="014-00232">„Skrenućemo.“</p>

  <p id="014-00233">„Prolupaćemo.“</p>

  <p id="014-00234">„Pobenavićemo.“</p>

  <p id="014-00235">Ralf skloni vlažne vlasi kose s očiju.</p>

  <p id="014-00236">„Napisaćeš pismo tetki.“</p>

  <p id="014-00237">Svinjče ozbiljno razmisli.</p>

  <p id="014-00238">„Ne znam gde je ona sada. A nemam ni koverat i marke. Ovde nema sandučeta. Ni poštara.“</p>

  <p id="014-00239">Uspeh ove male šale savladao je Ralfa. Cerekao se neobuzdano, telo mu je poskakivalo i trzalo se.</p>

  <p id="014-00240">Svinjče ga dostojanstveno prekori.</p>

  <p id="014-00241">„Nisam rekao ništa toliko smešno...“</p>

  <p id="014-00242">Ralf nastavi da se cereka i kad su ga grudi zabolele. Trzaji su ga iscrpeli, pa je ležao, zadihan i jadan, i čekao sledeći talas. Tokom jedne pauze zaskočio ga je san.</p>

  <p id="014-00243">„... Ralfe! Opet dižeš galamu. Daj smiri se, Ralfe, jer...“</p>

  <p id="014-00244">Ralf se podiže. Bio je i te kako zahvalan što mu je san razbijen, jer autobus se primakao i postao jasniji.</p>

  <p id="014-00245">„Zašto... zbog?“</p>

  <p id="014-00246">„Ćuti i slušaj.“</p>

  <p id="014-00247">Ralf pažljivo leže uz pratnju dugog uzdaha iz lišća. Erik je zaječao, a onda se umirio. Tama je, osim zvezdane mrlje, bila gusta kao testo.</p>

  <p id="014-00248">„Ne čujem ništa.“</p>

  <p id="014-00249">„Nešto se napolju kreće.“</p>

  <p id="014-00250">Ralfu zabrideše uši. Zvuk sopstvene krvi zaglušio mu je sve ostalo, a onda iščezao.</p>

  <p id="014-00251">„I dalje ništa ne čujem.“</p>

  <p id="014-00252">„Slušaj. Slušaj dugo.“</p>

  <p id="014-00253">Vrlo jasno i naglašeno, svega metar-dva od zadnjeg zida kolibe, krcnula je grančica. Krv ponovo zatutnja Ralfu u ušima, a zbunjene slike pojuriše mu kroz glavu. Smesa svih tih slika šunjala se oko koliba. Osetio je Svinjčetovu glavu na ramenu i grčevito stezanje prstiju.</p>

  <p id="014-00254">„Ralfe! Ralfe!“</p>

  <p id="014-00255">„Zaveži i slušaj.“</p>

  <p id="014-00256">Ralf očajnički požele da zver više voli mališane.</p>

  <p id="014-00257">Jedan glas jezivo je šaputao spolja.</p>

  <p id="014-00258">„Svinjče... Svinjče...“</p>

  <p id="014-00259">„Došla je!“, dahtao je Svinjče. „Postoji!“</p>

  <p id="014-00260">Uhvatio se za Ralfa i zamahao rukama da dođe do daha. „Svinjče, izađi. Hoću tebe, Svinjče.“</p>

  <p id="014-00261">Ralf prisloni usne Svinjčetu na uho.</p>

  <p id="014-00262">„Ne govori ništa.“</p>

  <p id="014-00263">„Svinjče...? Gde si, Svinjče?“</p>

  <p id="014-00264">Nešto se očeša o kolibu. Svinjče je trenutak-dva ostao nepomičan, a onda je dobio napad astme. Izvio je leđa i mlatarao nogama po lišću. Ralf se otkotrlja od njega.</p>

  <p id="014-00265">Začulo se zloslutno režanje na ulazu u kolibu, provlačenje i tabananje živog stvora. Neko se spotakao preko Ralfa i ugao gde je ležao Svinjče postade metež režanja, udara i mlataranja udova. Ralf udari nešto, zatim on i desetak napadača, kako mu se činilo, stadoše da se prevrću, prevrću, udaraju, ujedaju, grebu. Pesnica je sunula i povukla se kao klip, i čitava koliba je eksplodirala svetlom. Ralf se izvi postrance povrh migoljavog tela i oseti vreli dah na obrazu. Udarao je pesnicom kao maljem usta pod sobom, vikao je neobuzdano i histerično dok je lice postajalo klizavo. Koleno ga pogodi među noge i on pade na bok, obuzet bolom, a tuča se prekotrlja preko njega. Onda se koliba srušila, konačno i nepodnošljivo, a nepoznati obrisi stadoše da se otimaju. Tamne prilike izvukle su se iz ruševina i pobegle, a krici Svinjčeta i mališana ponovo su se čuli.</p>

  <p id="014-00266">Ralf viknu drhtavim glasom.</p>

  <p id="014-00267">„Mališani, idite na spavanje. Potukli smo se s onima drugima. Idite sada na spavanje.“</p>

  <p id="014-00268">Semierik priđoše bliže i zaškiljiše u Ralfa.</p>

  <p id="014-00269">„Jeste li vas dvojica dobro?“</p>

  <p id="014-00270">„Valjda jesmo...“</p>

  <p id="014-00271">„... dobio sam po njušci.“</p>

  <p id="014-00272">„I ja sam. Kako je Svinjče?“</p>

  <p id="014-00273">Izvukli su Svinjčeta iz ruševine i naslonili ga na stablo. Noć je bila sveža i oslobođena neposrednog užasa. Svinjče je disao malo sigurnije.</p>

  <p id="014-00274">„Jesi li povređen, Svinjče?“</p>

  <p id="014-00275">„Nisam jako.“</p>

  <p id="014-00276">„To su bili Džek i lovci, reče Ralf gorko. „Zašto nas ne ostave na miru?“</p>

  <p id="014-00277">„Očitali smo im lekciju“, reče Sem. Poštenje ga natera da nastavi. „Makar ti jesi. Ja sam se zapetljao u uglu.“</p>

  <p id="014-00278">„Dobro sam zviznuo jednog“, reče Ralf. „Baš sam ga raspalio. Neće taj doći ponovo da nas napadne na prepad.“</p>

  <p id="014-00279">„I ja sam“, reče Erik. „Kad sam se probudio, jedan me je udarao u lice. Mislim da me je vraški raskrvario, Ralfe. Ali na kraju sam ga udesio.“</p>

  <p id="014-00280">„Šta si uradio?“</p>

  <p id="014-00281">„Podigao sam koleno“, reče Erik ponosito, „i pogodio ga u zube. Trebalo je da čujete kako se drao! Ni taj neće tek tako doći ponovo. Znači, nismo loše prošli.“</p>

  <p id="014-00282">Ralf se odjednom pomeri u mraku, ali začu Erika kako pipka usta.</p>

  <p id="014-00283">„Šta je bilo?“</p>

  <p id="014-00284">„Ništa, samo klimav zub.“</p>

  <p id="014-00285">Svinjče podvi noge.</p>

  <p id="014-00286">„Jesi li dobro, Svinjče?“</p>

  <p id="014-00287">„Mislio sam da su došli po školjku.“</p>

  <p id="014-00288">Ralf otrča preko blede plaže i skoči na platformu. Školjka je i dalje svetlucala na vođinom sedištu. Gledao ju je trenutak-dva, a onda se vratio Svinjčetu.</p>

  <p id="014-00289">„Nisu odneli školjku.“</p>

  <p id="014-00290">„Znam. Nisu ni došli po nju. Došli su po nešto drugo. O, Ralfe – šta ću sada?“</p>

  <p id="014-00291">Na drugom kraju luka obale, tri prilike kaskale su prema zamku na steni. Držeći se podalje od šume, trčali su pored vode. Povremeno bi tiho zapevali; povremeno bi se prevrnuli preko glave na svetlucavim pokretnim prugama. Predvodio ih je vođa, ravnomerno trčeći, oduševljen svojim podvigom. Sada je zaista bio poglavica; ubadao je vazduh kopljem. U levoj ruci klatile su mu se Svinjčetove naočari.</p>
</body>
</html>
