<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>DEVETO POGLAVLJE</title>
</head>

<body>
  <h2 class="h21" id="013-00109">DEVETO POGLAVLJE</h2>

  <p class="p5" id="013-00001"><span class="t6">Pogled na jednu smrt</span></p>

  <p class="p6" id="013-00002">Oblaci su se i dalje zbijali nad ostrvom. Uporna struja vrelog vazduha dizala se čitav dan s planine i podigla se na tri hiljade metara; nemirne mase gasova sabijale su elektricitet sve dok sam vazduh nije zapretio da će eskplodirati. Do predvečerja sunce je nestalo i žućkasti sjaj zauzeo je mesto jasnog dnevnog svetla. Čak i vazduh s mora bio je vreo i nije donosio osveženje. Boja se povukla iz vode, drveća i ružičastih površina stena, a beli i smeđi oblaci nadnosili su se nad svet. Svi su se mučili osim muva koje su obojile u crno svog gospodara i preobrazile prosuta creva u hrpu svetlucavog uglja. Čak i kad je krvni sud pukao Sajmonu u nosu i kad je potekla krv, muve ga nisu dirale jer su više volele otužni miris mrtve svinje.</p>

  <p id="013-00003">S krvarenjem se Sajmonov napad pretvorio u dremljivost. Ležao je na prostirci od puzavica, veče je napredovalo, a topovi su neprestano pucali. Najzad se probudio i nejasno video tamnu zemlju pored obraza. Nije se pomakao nego je ostao da leži, s obrazom na tlu, tupo gledajući preda se. Onda se okrenuo, podvio noge pod sebe i uhvatio se za puzavicu da ustane. Kad se puzavica zatresla, muve su suknule s utrobe uz zlobno zujanje, a onda se vratile natrag. Sajmon je ustao. Svetlost je bila nezemaljska. Gospodar muva visio je na kocu kao crna lopta.</p>

  <p id="013-00004">Sajmon se glasno obrati čistini.</p>

  <p id="013-00005">„Šta nam preostaje?“</p>

  <p id="013-00006">Odgovora nije bilo. Sajmon je okrenuo leđa čistini i krenuo kroz mrežu puzavica dok se nije našao u sumraku šume. Turobno je hodao između debala, bez ikakvog izraza na licu; na ustima i bradi skorela mu se krv. Tek ponekad, dok je sklanjao užad puzavica i birao pravac prema nagibu tla, mrmljao je reči koje nisu stizale u vazduh.</p>

  <p id="013-00007">Posle nekog vremena, oko drveća je bilo manje puzavica, a kroz krošnje je prodirala biserasta svetlost. Ovo je bila kičma ostrva, malo povišeno tlo ispod planine, gde šuma više nije bila gusta džungla. Ovde je bilo širokih čistina ispresecanih grmljem i velikim stablima, a nagib tla vodio ga je uvis kroz sve ređu šumu. Išao je dalje, teturajući ponekad od umora, ali nije stao. Uobičajena vedrina iščezla mu je iz očiju, i hodao je sumorno odlučan poput starca.</p>

  <p id="013-00008">Zateturao se od naleta vetra i video da je na otvorenom, na steni ispod žućkastog neba. Shvatio je da ga noge jedva drže i da ga jezik boli sve vreme. Kad je vetar stigao do vrha planine, video je da se nešto dešava, opazio je treptaj plavog naspram smeđih oblaka. S naporom je krenuo napred, a vetar je ponovo naleteo, još jači; gurao je krošnje sve dok se nisu pognule i urliknule. Sajmon odjednom opazi kako se pogrbljena prilika uspravlja i gledao u njega. Sakrio je lice rukama i nastavio dalje.</p>

  <p id="013-00009">I muve su pronašle to stvorenje. Pokreti slični kretnjama živog stvora na trenutak su ih uplašili, pa su načinile crni oblak oko glave. Onda se, kad je plava tkanina padobrana splasnula, krupna prilika s uzdahom poklonila, i muve su je ponovo prekrile.</p>

  <p id="013-00010">Sajmon oseti da je udario kolenima u kamen. Otpuzao je napred i uskoro shvatio. Zamršeni remeni pokazali su mu mehanizam ove parodije; osmotrio je bele nosne kosti, zube, boje raspadanja. Video je kako slojevi gume i platna nemilosrdno drže ovo jadno telo koje bi trebalo da truli. Onda je vetar ponovo dunuo i stvorenje je ustalo, poklonilo se i zapahnulo ga svojim smrdljivim dahom. Sajmon pade na sve četiri; povraćao je sve dok nije sasvim ispraznio utrobu. Onda je zgrabio remenje, otpetljao ih s kamenja i oslobodio stvora poniženja vetra.</p>

  <p id="013-00011">Najzad se okrenuo i pogledao plažu. Vatra pored platforme kao da se ugasila, ili makar nije dimila. Dalje niz plažu, iza rečice, pored velike stene, izvijao se tanki stub dima. Sajmon, zaboravivši na muve, zaseni oči obema rukama i zaškilji u taj dim. Čak i s te daljine video je da su gotovo svi dečaci – možda i svi do jednoga – tamo. Znači, premestili su logor dalje od zveri. Razmišljajući o tome, okrenuo se sirotom slomljenom biću koje je sedelo i smrdelo pored njega. Zver je bezopasna i strašna, a ta vest mora što pre da stigne do svih ostalih. Krenuo je niz planinu i noge su mu popustile. Čak i uz najveću pažnju mogao je samo da posrće.</p>

  <p id="013-00012">&nbsp;</p>

  <p class="p6" id="013-00013">„Kupanje“, reče Ralf. „To je jedino što može da se učini.“ Svinjče je kroz svoje staklo osmatrao preteće nebo.</p>

  <p id="013-00014">„Ne sviđaju mi se ovi oblaci. Sećaš se one kiše kad smo sleteli?“</p>

  <p id="013-00015">„Opet će padati kiša.“</p>

  <p id="013-00016">Ralf skoči u bazen. Nekoliko mališana igralo se na ivici, trudeći se da izvuče olakšanje iz vode toplije od krvi. Svinjče skide naočari, pažljivo zakorači u bazen i ponovo ih natače. Ralf ispliva na površinu i poprska ga.</p>

  <p id="013-00017">„Pazi mi naočare“, reče Svinjče. „Ako ih pokvasim moram da izađem napolje da ih obrišem.“</p>

  <p id="013-00018">Ralf ponovo zamahnu i promaši. Nasmejao se Svinjčetu, očekujući da će ovaj, kao i obično, krotko da se povuče u bolno ćutanje. Ali Svinjče udari šakama po vodi.</p>

  <p id="013-00019">„Prestani!“, povikao je. „Čuješ li me?“</p>

  <p id="013-00020">Besno je isprskao Ralfa po licu.</p>

  <p id="013-00021">„U redu, u redu“, reče Ralf. „Smiri se.“</p>

  <p id="013-00022">Svinjče prestade da lupa po vodi.</p>

  <p id="013-00023">„Boli me glava. Voleo bih da je vazduh hladniji.“</p>

  <p id="013-00024">„Ja bih voleo da padne kiša.“</p>

  <p id="013-00025">„Ja bih voleo da odemo kući.“</p>

  <p id="013-00026">Svinjče leže na peskovitu stranu bazena. Stomak mu je štrčao i sušio se. Ralf zaškilji u nebo. Kretanje sunca moglo je da se pogodi po napredovanju svetle mrlje među oblacima. Kleknuo je uz vodu i pogledao naokolo.</p>

  <p id="013-00027">„Gde su svi?“</p>

  <p id="013-00028">Svinjče sede.</p>

  <p id="013-00029">„Možda leže u kolibama.“</p>

  <p id="013-00030">„Gde je Semierik?“</p>

  <p id="013-00031">„I Bil?“</p>

  <p id="013-00032">Svinjče pokaza iza platforme.</p>

  <p id="013-00033">„Tamo su otišli. Kod Džeka na gozbu.“</p>

  <p id="013-00034">„Neka su“, reče Ralf s nelagodom. „Baš me briga.“</p>

  <p id="013-00035">„Samo zbog malo mesa...“</p>

  <p id="013-00036">„I zbog lova“, reče Ralf mudro, „i da bi se pretvarali da su pleme i stavljali ratne boje.“</p>

  <p id="013-00037">Svinjče uzburka pesak ispod vode, ne gledajući Ralfa. „Možda treba i mi da odemo.“</p>

  <p id="013-00038">Ralf ga brzo pogleda, a Svinjče pocrvene.</p>

  <p id="013-00039">„Mislim – da se postaramo da sve bude u redu.“</p>

  <p id="013-00040">Ralf ga ponovo poprska.</p>

  <p id="013-00041">&nbsp;</p>

  <p class="p6" id="013-00042">Ralf i Svinjče čuli su galamu s Džekove zabave mnogo pre nego što su stigli. Na jednom mestu između obale i šume palme su ostavljale široku travnatu zaravan. Korak niže od ivice čistine, plima je nanela beli pesak, sada topao, suv i ugažen. Ispod tog peska jedna stena pružala se prema laguni, iza nje je bio uski peščani pojas, a iza njega more. Na steni je plamtela vatra, mast je kapala sa pečene svinjetine u nevidljive plamenove. Svi dečaci s ostrva, osim Ralfa, Svinjčeta, Sajmona i dvojice koji su pekli svinju, okupili su se na čistini. Smejali su se, pevali, ležali, čučali ili stajali na travi, držeći hranu u rukama. Ali, sudeći po masnim licima, bili su pri kraju s mesom; neki su držali kokosove ljuske i pili iz njih. Pre početka gozbe dovukli su veliko brvno na sredinu travnjaka, i na njemu je sedeo Džek, išaranog lica, s vencima od cveća oko vrata. Na travi pored njega ležale su hrpe mesa, voće i kokosove ljuske pune pića.</p>

  <p id="013-00043">Svinjče i Ralf pojavili su se na ivici travnjaka. Kako ih je ko opazio, tako je ućutao, sve dok samo dečak pored Džeka nije nastavio da priča. Onda je i tu zavladala tišina, a Džek se okrenuo na sedištu. Posmatrao ih je neko vreme, a pucketanje vatre bilo je najglasniji zvuk na sprudu. Ralf je skrenuo pogled, a Sem je, misleći da ga Ralf optužuje pogledom, spustio oglodanu kost i nervozno se zakikotao. Ralf nesigurno zakorači napred, pokaza palmovo stablo i prošapta nešto nečujno Svinjčetu; onda se obojica zacerekaše poput Sema. Visoko podižući noge, Ralf krenu dalje. Svinjče je pokušao da zvižduće.</p>

  <p id="013-00044">U tom trenutku dečaci koji su pekli svinju odjednom su zgrabili veliki komad mesa i potrčali prema travnjaku. Naleteli su na Svinjčeta i opekli ga, pa je počeo da skače i jauče. Ralfa i ostale u trenutku je ujedinio smeh, donoseći olakšanje. Svinjče je ponovo postao meta društvenog podsmeha, pa su se svi osetili veselo i normalno.</p>

  <p id="013-00045">Džek ustade i mahnu kopljem.</p>

  <p id="013-00046">„Odnesite im mesa.“</p>

  <p id="013-00047">Dečaci s ražnjem dali su Ralfu i Svinjčetu sočne komade. Ovi primiše poklon; voda im je tekla na usta. I tako su stajali i jeli pod gromovitim žućkastim nebom koje je odzvanjalo od predstojeće oluje.</p>

  <p id="013-00048">Džek ponovo mahnu kopljem.</p>

  <p id="013-00049">„Jesu li svi jeli koliko su hteli?“</p>

  <p id="013-00050">Bilo je još hrane, cvrčala je na drvenim ražnjevima ili ležala na zelenim tanjirima. Stomak je savladao Svinjčeta; odbacio je oglodanu kost i sagnuo se po još mesa.</p>

  <p id="013-00051">Džek progovori ponovo, ljutit.</p>

  <p id="013-00052">„Jesu li svi jeli koliko su hteli?“</p>

  <p id="013-00053">Ton mu je bio preteći, nagoveštavao je vlasnički ponos, pa su dečaci počeli da jedu brže, dok još imaju vremena. Videvši da neće skoro biti pauze, Džek ustade sa svog prestola od debla i ode do ivice travnjaka. Gledao je iza obojene maske Ralfa i Svinjče. Oni su se pomerili malo dalje i Ralf je uz jelo posmatrao vatru. Primetio je, ne shvatajući, kako su naspram mutnog svetla plamenovi vidljivi. Spuštalo se veče, ne spokojno lepo, nego preteći nasiljem.</p>

  <p id="013-00054">Džek progovori.</p>

  <p id="013-00055">„Dajte mi piće.“</p>

  <p id="013-00056">Henri mu je prineo ljusku i on je pio, gledajući Svinjče i Ralfa preko iskrzane ivice. Snaga mu se videla u smeđim nabreklim mišicama; vlast mu je sedela na ramenu i brbljala mu u uho kao majmun.</p>

  <p id="013-00057">„Sedite svi.“</p>

  <p id="013-00058">Dečaci posedaše u redove na travi ispred njega, ali Ralf i Svinjče ostadoše da stoje, malo niže, na mekom pesku. Džek nije obratio pažnju na njih, nego je okrenuo svoju masku dečacima koji su sedeli i uperio koplje u njih.</p>

  <p id="013-00059">„Ko želi da se priključi mom plemenu?“</p>

  <p id="013-00060">Ralf naglo zakorači i posrnu. Neki dečaci okrenuše se ka njemu.</p>

  <p id="013-00061">„Dao sam vam hranu“, reče Džek, „a moji lovci će vas štititi od zveri. Ko hoće u moje pleme?“</p>

  <p id="013-00062">„Ja sam vođa“, reče Ralf, „jer ste me vi izabrali. Trebalo je da održavamo vatru. A vi ste potrčali za hranom...“</p>

  <p id="013-00063">„I ti si potrčao!“,uzviknu Džek. „Pogledaj kost koju držiš u ruci!“</p>

  <p id="013-00064">Ralf pocrvene.</p>

  <p id="013-00065">„Rekao si da ste lovci. To je vaš posao.“</p>

  <p id="013-00066">Džek ga opet nije slušao.</p>

  <p id="013-00067">„Ko hoće da stupi u moje pleme i zabavlja se?“</p>

  <p id="013-00068">„Ja sam vođa“, reče Ralf drhtavo. „A šta ćemo s vatrom? A i školjka je kod mene...“</p>

  <p id="013-00069">„Nisi je doneo“, reče Džek podrugljivo. „Ostavio si je. Vidiš, mudrice? A školjka se i ne računa na ovom kraju ostrva...“ Odjednom puče grom. Nije to bila tupa tutnjava, nego oštri udar eksplozije.</p>

  <p id="013-00070">„Školjka se i ovde računa“, reče Ralf, „i na celom ostrvu.“</p>

  <p id="013-00071">„I šta ćeš učiniti?“</p>

  <p id="013-00072">Ralf pogleda redove dečaka. Shvatio je da mu neće pomoći i skrenuo je pogled, zbunjen i znojav. Svinjče prošaputa.</p>

  <p id="013-00073">„Vatra – spas.“</p>

  <p id="013-00074">„Ko stupa u moje pleme?“</p>

  <p id="013-00075">„Ja.“</p>

  <p id="013-00076">„I ja ću.“</p>

  <p id="013-00077">„I ja.“</p>

  <p id="013-00078">„Dunuću u školjku“, reče Ralf zadihano, „i sazvaću skup.“</p>

  <p id="013-00079">„Nećemo je čuti.“</p>

  <p id="013-00080">Svinjče dodirnu Ralfovu ruku.</p>

  <p id="013-00081">„Idemo odavde. Biće nevolja. A meso smo pojeli.“</p>

  <p id="013-00082">Jarko svetlo trepnu iza šume i ponovo puče grom, pa su mališani počeli da cvile. Krupne kišne kapi počele su da padaju među dečake stvarajući različite osobene zvuke.</p>

  <p id="013-00083">„Biće oluje“, reče Ralf, „biće pljusak kao kad smo se srušili ovamo. Ko je sada mudrica? Gde su vam kolibe? Šta ćeš učiniti?“</p>

  <p id="013-00084">Lovci su s nelagodom gledali u nebo, trzajući se pod udarima kapi. Talas nespokoja naterao ih je da se njišu i besciljno koračaju okolo. Treptavo svetlo se pojačalo i udari groma bili su jedva podnošljivi. Mališani počeše da trče okolo i vrište.</p>

  <p id="013-00085">Džek skoči na pesak.</p>

  <p id="013-00086">„Naš ples! Hajde! Plešite!“</p>

  <p id="013-00087">Otrčao je spotičući se preko debelog peska do ravne stene pored vatre. Između sevanja munja vazduh je bio taman i strašan. Dečaci su galameći krenuli za njim. Rodžer je postao svinja, groktao je i jurišao na Džeka, koji je izbegavao napade iskoračujući ustranu. Lovci uzeše koplja, kuvari ražnjeve, a ostali grane za potpalu. Počeše da se kreću ukrug i da pevaju. Dok je Rodžer oponašao uplašenu svinju, mališani su trčali i skakali oko kruga. Svinjče i Ralf, pod pretnjom neba, osetiše želju da i sami zauzmu mesto u ovom poludelom, ali delimično bezbednom društvu. Rado su dodirivali smeđa leđa ovog živog kruga koji se zatvarao oko straha i krotio ga.</p>

  <p id="013-00088">„<span class="t7">Ubij zver. Kolji zver! Prolij krv!</span>“</p>

  <p id="013-00089">Kretanje je postalo ravnomerno, a iz pesme se izgubilo prvobitno površno uzbuđenje i ona je stekla pravilan, postojan ritam. Rodžer prestade da glumi svinju i postade lovac, pa je središte kruga zjapilo prazno. Neki mališani načinili su sopstveni prsten, i ti dopunski krugovi su se okretali kao da će ponavljanje doneti bezbednost. Sve je trupkalo i pulsiralo kao jedan organizam.</p>

  <p id="013-00090">Tamno nebo pocepao je plavobeli ožiljak. Trenutak kasnije, buka ih je pogodila kao udarac divovskog biča. Pevanje se pojača u ropcu.</p>

  <p id="013-00091">„<span class="t7">Ubij zver. Kolji zver! Prolij krv!</span>“</p>

  <p id="013-00092">Sada se iz užasa rodila nova žudnja, gusta, neodložna, slepa.</p>

  <p id="013-00093">„<span class="t7">Ubij zver. Kolji zver! Prolij krv!</span>“</p>

  <p id="013-00094">Plavobeli iskrzani ožiljak ponovo sevnu iznad njih i sumporasta eksplozija rasu se po tlu. Mališani su vrištali i tumarali naokolo, bežeći od ivice šume, a jedan se u strahu probi u krug velikih.</p>

  <p id="013-00095">„Njega! Njega!“</p>

  <p id="013-00096">Prsten se otvori u potkovicu. Nešto se vuklo iz šume, tamno, nesigurno. Ispred zveri podiže se oštar, bolan vrisak. Zver utetura u potkovicu.</p>

  <p id="013-00097">„<span class="t7">Ubij zver. Kolji zver! Prolij krv!</span>“</p>

  <p id="013-00098">Plavobeli ožiljak nije više nestajao, buka je bila nepodnošljiva. Sajmon je vikao nešto o mrtvom čoveku na brdu.</p>

  <p id="013-00099">„<span class="t7">Ubij zver. Kolji zver! Prolij krv! Udri zver!</span>“</p>

  <p id="013-00100">Štapovi su udarali, a usta novog kruga žvakala su i urlikala. Zver je klečala u središtu, krijući lice rukama. Vikala je preko nezamislive buke nešto o lešu na brdu. Zver je jurnula napred, probila krug i pala preko strme ivice stene na pesak pored vode.</p>

  <p id="013-00101">Masa u trenu pojuri za njom, pokulja preko stene, skoči na zver i stade da vrišti, tuče, ujeda, kida. Nije bilo reči, ni pokreta osim kidanja zubima i noktima.</p>

  <p id="013-00102">Onda se oblaci otvoriše i pustiše kišu nalik na vodopad. Voda je lila s vrha planine, kidajući lišće i granje s drveća, tekla je kao hladan tuš preko drhtave hrpe na pesku. Vremenom se hrpa razbi i prilike se teturajući udaljiše. Samo je zver ležala nepomično, metar-dva od mora. Čak i po kiši videli su koliko je zver sitna, a njena krv već je bojila pesak.</p>

  <p id="013-00103">Snažan vetar terao je kišu ukoso i bacao vodu s drveća. Na vrhu planine padobran se punio i kretao; prilika je kliznula, ustala, okrenula se, propala kroz beskrajni vlažni vazduh i nakaznim nogama zgazila vrhove visokih stabala; padajući, stalno padajući, sletela je na plažu, a dečaci su vrišteći pojurili u tamu. Padobran je poneo priliku napred, obišla je lagunu, i odskakutala preko spruda na more.</p>

  <p id="013-00104">&nbsp;</p>

  <p class="p6" id="013-00105">Negde pred ponoć kiša je stala a oblaci su otplovili, pa su nebo ponovo išarale neverovatne svetiljke zvezda. Onda je i vetar zamro, pa se nije čulo ništa osim vode što kaplje i curka iz pukotina i prosipa se preko lišća na smeđu zemlju ostrva. Vazduh je bio svež, vlažan i proziran, a vremenom su čak i zvuci vode utihnuli. Zver je ležala sklupčana na bledoj plaži a mrlja se širila, centimetar po centimetar.</p>

  <p id="013-00106">Ivica lagune postala je svetlucava pruga koja se lagano širila s dolaskom plime. Vedro nebo i uglasta sazvežđa ogledali su se u bistroj vodi. Svetlucava pruga gutala je zrnca peska i sitni šljunak, dodirivala ih uz kratkotrajnu napetost, a onda ih zahvatala uz nečujni uzdah i širila se dalje.</p>

  <p id="013-00107">Duž ivice plićaka prema obali sjajna pruga bila je puna neobičnih bića s telima nalik na mesečeve zrake i vatrenim očima. Tu i tamo, poneki veći kamenčić zadržavao je sopstveni izgled i prevlačio se biserastom naslagom. Plima se prelivala preko peska izrovanog kišom i zaglađivala sve prevlakom od srebra. Dotakla je prve mrlje što su tekle iz slomljenog tela, a stvorenjca su načinila pokretnu svetleću mrlju skupljajući se na ivici. Voda se dizala dalje i bojila sjajem Sajmonovu oštru kosu. Obraz mu se posrebrio, a linija ramena postala je izvajani mramor. Čudna vredna stvorenja vatrenih očiju i maglovitog traga užurbala su se oko Sajmonove glave. Telo se pridignu za milimetar-dva i mehur vazduha pobeže iz usta uz vlažni klokot. Onda se blago okrenulo u vodi.</p>

  <p id="013-00108">Negde iznad tamne krivine sveta, sunce i mesec su se nadvlačili; tanki sloj vode na planeti Zemlji je mirovao, lako nagnut u jednu stranu, dok se čvrsto jezgro okretalo. Veliki talas plime nastavio je duž ostrva i voda je rasla. Sasvim blago, Sajmonovo mrtvo telo, ukrašeno čipkom radoznalih svetlećih stvorova, zapliva prema pučini.</p>
</body>
</html>
