<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>DVANAESTO POGLAVLJE</title>
</head>

<body>
  <h2 class="h21" id="016-00252">DVANAESTO POGLAVLJE</h2>

  <p class="p5" id="016-00001"><span class="t6">Zov lovaca</span></p>

  <p class="p6" id="016-00002">Ralf je ležao u zaklonu i pitao se je li ozbiljno ranjen. Ispod grudi s desne strane imao je masnicu veličine pet-šest centimetara i otečeni krvavi ožiljak tamo gde ga je pogodilo koplje. Kosa mu je bila puna zemlje i slepljena kao žile puzavice. Bio je sav izgreban i izubijan od bekstva kroz šumu. Kad mu se disanje smirilo, shvatio je da će pranje rana morati da sačeka. Kako da čuje topot bosih nogu ako pljuska po vodi? Kako da bude bezbedan u potočiću ili na otvorenoj plaži?</p>

  <p id="016-00003">Ralf je osluškivao. Zapravo nije bio naročito daleko od zamka na steni, i tokom prvih paničnih trenutaka činilo mu se da čuje poteru. Ali lovci su se samo ušunjali na ivicu šume, možda da pokupe koplja, a onda su otrčali natrag na suncem okupanu stenu, kao da se plaše mraka ispod krošnji. Ralf je čak i video jednog od njih, išaranog smeđim, crnim i crvenim prugama, i procenio da je to Bil. Ali, pomisli Ralf, ovo zapravo nije Bil. Ovo je divljak čija se slika nikako ne poklapa s onom drevnom slikom dečaka u košulji i kratkim pantalonama.</p>

  <p id="016-00004">Popodne je umiralo; okrugle mrlje sunčevog svetla ravnomerno su klizile preko zelenih krošnji i smeđe kore, ali iz pravca zamka nije dopirao nikakav zvuk. Ralf se najzad iskobeljao iz paprati i prišunjao do onog neprobojnog guštika ispred samog prevoja. Vrlo oprezno je provirio kroz grane na ivici i video Roberta kako stražari na vrhu grebena. Sedeo je držeći koplje levom rukom, a desnom je bacao i hvatao kamenčić. Iza njega se dizao stub gustog dima; Ralf raširi nozdrve i pođe mu voda na usta. Obrisao je usta i nos nadlanicom i prvi put od jutra osetio glad. Pleme sigurno sedi oko rasporene svinje i gleda kako mast curi i cvrči na pepelu. Sigurno su obuzeti time.</p>

  <p id="016-00005">Druga prilika, neprepoznatljiva, pojavi se pored Roberta i dade mu nešto, a zatim se okrenu i nestade iza stene. Robert spusti koplje na kamen pored sebe i poče da žvaće nešto što je držao podignutim rukama. Znači, gozba je počela, i stražar je dobio svoj deo.</p>

  <p id="016-00006">Ralf uvide da je za sada bezbedan. Othramao je do voćki, privučen mišlju o toj slaboj hrani, ali i ogorčen pri pomisli na gozbu. Danas gozba, a sutra...</p>

  <p id="016-00007">Ubeđivao je sam sebe, neuverljivo, da će ga ostaviti na miru; možda će ga čak proglasiti otpadnikom. Ali onda ga ponovo obuze zlokobno, sumanuto saznanje. Razbijena školjka i smrt Svinjčeta i Sajmona kao isparenje su lebdeli nad ostrvom. Ovi obojeni divljaci ići će sve dalje i dalje. A tu je bila i ta neobjašnjiva veza između njega i Džeka, koji ga, prema tome, nikad neće ostaviti na miru. Nikad.</p>

  <p id="016-00008">Zastao je, išaran suncem, držeći granu, spreman da se sakrije iza nje. Zadrhtao je od grčevitog užasa i glasno povikao.</p>

  <p id="016-00009">„Ne. Nisu oni tako loši. Ono je bila nesreća.“</p>

  <p id="016-00010">Provukao se ispod grane, nespretno potrčao, zatim stao i oslušnuo.</p>

  <p id="016-00011">Došao je do polomljenih voćki i pohlepno jeo. Video je dva mališana i, nesvestan svog izgleda, začudio se što vrište i beže.</p>

  <p id="016-00012">Kad se zasitio, krenuo je prema plaži. Sunčevi zraci padali su koso po palmama pored srušene kolibe. Tu su bili platforma i bazen. Najbolje što može da učini jeste da se ne obazire na olovnu težinu na srcu i osloni se na njihov zdrav razum, na njihovo dnevno duševno zdravlje. Sada kad je pleme jelo, valja pokušati ponovo. U svakom slučaju, ne može da ostane čitavu noć ovde, u praznoj kolibi pored napuštene platforme. Naježio se i stresao na večernjem suncu. Nema vatre, nema dima, nema spasa. Okrenuo se i hramljući krenuo kroz šumu prema Džekovom kraju ostrva.</p>

  <p id="016-00013">Kosi štapići sunca gubili su se između grana. Najzad je stigao do čistine u šumi, gde je stena sprečavala zelenilo da raste. Čistina je sada bila puna senki, i Ralf samo što se nije bacio iza drveta kad je spazio nešto u sredini, ali onda je video da je belo lice zapravo kost i da se to na njega ceri svinjska lobanja na vrhu štapa. Polako je došao do središta čistine i mirno se zagledao u lobanju što mu se cinično cerila, svetlucava i bela kao što je školjka nekad bila. Jedan radoznali mrav puzio je po očnoj duplji, ali inače je lobanja bila sasvim beživotna.</p>

  <p id="016-00014">Ili nije?</p>

  <p id="016-00015">Trnci predosećaja poleteli su mu niz kičmu. Uspravio se, tako da mu je lobanja došla otprilike u visinu očiju, i obema rukama se uhvatio za kosu. Zubi su se kezili, prazne očne duplje su mu bez napora i majstorski prikovale pogled.</p>

  <p id="016-00016">Šta je to bilo?</p>

  <p id="016-00017">Lobanja je posmatrala Ralfa kao da zna odgovore na sva pitanja, ali neće da ih kaže. Preplaviše ga mučni strah i bes. Jarosno je udario tu prljavu stvar ispred sebe, a ona se zanjihala kao igračka i vratila natrag, i dalje mu se cereći u lice, tako da je odskočio i kriknuo od gađenja. Zatim je lizao odrane zglobove šake i zurio u prazan štap, a cerek raspolućene lobanje ležao je dva metra dalje. Iščupao je drhtavi štap iz pukotine i držao ga kao koplje između sebe i belih polutki. Onda je uzmakao, ne skidajući pogleda s lobanje koja se kesila nebu.</p>

  <p id="016-00018">Kad je zeleni sjaj nestao s horizonta i spustila se potpuna tama, Ralf je ponovo otišao u guštik preko puta Zamka na steni. Provirio je i video da je uzvišica još zauzeta, i da onaj koji stražari drži spremno koplje.</p>

  <p id="016-00019">Kleknuo je u senke i osetio gorčinu svoje izdvojenosti. Oni su divljaci, to je tačno, ali su i ljudi, a primiče se crna noć noseći pritajene strahove.</p>

  <p id="016-00020">Tiho je jeknuo. Iako umoran, nije mogao da se opusti i zaspi zbog straha od plemena. Zar ne bi mogao da uđe u tvrđavu, kaže: „Dolazim u miru“, nasmeje se nehajno i legne da spava s ostalima? Zar ne bi mogli da se pretvaraju da su još dečaci, učenici koji govore „Da, gospodine“, i nose kape? Svetlost dana možda bi odgovorila potvrdno, ali užasi noći rekli su ne. Ležeći u tami, shvatio je da je otpadnik.</p>

  <p id="016-00021">„Zato što imam zdrave pameti.“</p>

  <p id="016-00022">Protrljao je obraz o podlakticu, osetivši kiseli miris soli, znoja i ustajale prljavštine. Levo od njega, talasi okeana su disali, usisavali i grgotali vodu preko stene.</p>

  <p id="016-00023">Nešto se čulo iza zamka na steni. Pažljivo osluškujući, suzbivši u glavi njihanje okeana, Ralf je razaznao dobro poznati ritam.</p>

  <p id="016-00024">„<span class="t7">Ubij zver! Kolji zver! Prolij krv!</span>“</p>

  <p id="016-00025">Pleme je plesalo. Negde s druge strane ovog kamenitog zida jesu tamni krug, sjajna vatra i meso. Pleme uživa u hrani, u spokoju bezbednosti.</p>

  <p id="016-00026">Zadrhtao je od mnogo bližih zvukova. Divljaci su se pentrali uz zamak, sve do vrha; čuo je njihove glasove. Prišunjao se korak-dva bliže i video kako se obris na vrhu stene menja i povećava. Na ostrvu postoje samo dva dečaka koji tako hodaju i govore.</p>

  <p id="016-00027">Ralf spusti glavu na ruke i prihvati ovu novu činjenicu kao ranu. Semierik su sada deo plemena. Čuvaju zamak na steni od njega. Nema izgleda da ih spase i stvori pleme otpadnika na drugom kraju ostrva. Semierik su divljaci kao i ostali; Svinjče je mrtav, a školjka se razbila u paramparčad.</p>

  <p id="016-00028">Najzad je straža sišla. Dvojica koji su ostali gore bili su samo tamni produžetak stene. Iza njih se pojavila zvezda i odmah ju je prekrilo nekakvo kretanje.</p>

  <p id="016-00029">Ralf otpuza napred, pipajući put preko neravnog tla kao slepac. Desno od njega su kilometri nejasne vode, a levo mu je nemirni okean, strašan kao ponor. Svakog minuta voda bi udahnula pored stene smrti i procvetala u belo polje. Ralf je puzio dok nije napipao ivicu ulaza. Stražari su bili tačno iznad njega, video je vrh koplja kako štrči preko kamena.</p>

  <p id="016-00030">Pozvao ih je vrlo tiho.</p>

  <p id="016-00031">„Semieriče...“</p>

  <p id="016-00032">Nije bilo odgovora. Moraće da bude glasniji da bi ga čuli, a to će dozvati ona isprugana ratoborna stvorenja od gozbe pored vatre. Stegnuo je zube i krenuo da se penje, pipanjem pronalazeći oslonac. Smetao mu je štap na kom je ranije stajala glava, ali nije hteo da se rastane od jedinog oružja. Stigao je gotovo na istu visinu s blizancima i ponovo ih pozvao.</p>

  <p id="016-00033">„Semieriče...“</p>

  <p id="016-00034">Čuo je povik i komešanje na grebenu. Blizanci su se uhvatili jedan za drugog i nešto blebetali.</p>

  <p id="016-00035">„To sam ja. Ralf.“</p>

  <p id="016-00036">Prestravljen da će blizanci otrčati i dići uzbunu, izdigao se tako da su mu glava i ramena provirili preko vrha. Duboko ispod miške video je svetlucavo cvetanje oko stene.</p>

  <p id="016-00037">„To sam samo ja, Ralf.“</p>

  <p id="016-00038">Najzad su se sagnuli i zaškiljili mu u lice.</p>

  <p id="016-00039">„Mislili smo da je...“</p>

  <p id="016-00040">„... Nismo znali šta je...“</p>

  <p id="016-00041">Pomislili smo...“</p>

  <p id="016-00042">Prisetili su se svoje nove i sramotne odanosti. Erik je ćutao, ali Sem se trudio da izvrši dužnost.</p>

  <p id="016-00043">„Moraš da ideš, Ralfe. Idi sad...“</p>

  <p id="016-00044">Zamahnuo je kopljem trudeći se da bude opasan.</p>

  <p id="016-00045">„Gubi se, razumeš?“</p>

  <p id="016-00046">Erik klimnu glavom u znak slaganja i probode kopljem vazduh. Ralf se naslonio na podlaktice i nije otišao.</p>

  <p id="016-00047">„Došao sam vas dvojicu da vidim.“</p>

  <p id="016-00048">Govorio je prigušeno. Grlo ga je bolelo, iako nije bilo ranjeno.</p>

  <p id="016-00049">„Došao sam da vidim vas dvojicu...“</p>

  <p id="016-00050">Rečima nije mogao da izrazi svoj tupi bol. Ućutao je, a blistave zvezde igrale su i rasipale se na sve strane.</p>

  <p id="016-00051">Sem se nelagodno premesti s noge na nogu.</p>

  <p id="016-00052">„Stvarno, Ralfe, bolje idi.“</p>

  <p id="016-00053">Ralf ponovo podiže pogled.</p>

  <p id="016-00054">„Vas dvojica niste obojili lica. Kako možete...? Da je dan...“ Da je dan pocrveneli bi od stida zbog ovakvih priznanja. Ali noć je bila mračna. Erik zausti, a onda obojica nastaviše naizmenično.</p>

  <p id="016-00055">„Moraš da ideš jer nije bezbedno...“</p>

  <p id="016-00056">„... Naterali su nas. Povredili su nas...“</p>

  <p id="016-00057">„Ko? Džek?“</p>

  <p id="016-00058">„O, ne...“</p>

  <p id="016-00059">Sagnuli su se i nastavili tiše.</p>

  <p id="016-00060">„Idi, Ralfe...“</p>

  <p id="016-00061">„... Ovo je pleme...“</p>

  <p id="016-00062">„... Naterali su nas...“</p>

  <p id="016-00063">„... Nismo ništa mogli...“</p>

  <p id="016-00064">Ralf ponovo pogovori, vrlo tiho i kao bez daha.</p>

  <p id="016-00065">„Šta sam učinio? On mi se dopadao – i želeo sam da se spasemo...“</p>

  <p id="016-00066">Nebo se ponovo osu zvezdama. Erik vatreno zatrese glavom. „Slušaj, Ralfe. Pusti sada razum. Toga više nema...“</p>

  <p id="016-00067">„Pusti sada vođstvo...“</p>

  <p id="016-00068">„... Moraš da ideš, za svoje dobro...“</p>

  <p id="016-00069">„Poglavica i Rodžer...“</p>

  <p id="016-00070">„... Da, Rodžer...“</p>

  <p id="016-00071">„Oni te mrze, Ralfe. Ubiće te.“</p>

  <p id="016-00072">„Polaze sutra da te ulove.“</p>

  <p id="016-00073">„Ali zašto?“</p>

  <p id="016-00074">„Ne znam. I, Ralfe – Džek, poglavica, kaže da će biti opasno...“</p>

  <p id="016-00075">„... da moramo da pazimo i da bacamo koplja kao na svinju.“ „Treba da se rasporedimo u liniju preko ostrva...“</p>

  <p id="016-00076">„... Krenućemo napred s ovog kraja...“</p>

  <p id="016-00077">„... dok te ne nađemo.“</p>

  <p id="016-00078">„Treba da damo ovakav znak.“</p>

  <p id="016-00079">Erik podiže glavu i kriknu udarajući se po otvorenim ustima. Onda nervozno pogleda iza sebe.</p>

  <p id="016-00080">„Tako...“</p>

  <p id="016-00081">„... samo glasnije, naravno.“</p>

  <p id="016-00082">„Ali ja ništa nisam učinio“, prošaputa Ralf užurbano. „Samo sam hteo da se održava vatra!“</p>

  <p id="016-00083">Zaćutao je i ojađeno pomislio na sutra. Na pamet mu pade nešto izuzetno važno.</p>

  <p id="016-00084">„Šta ćete...“</p>

  <p id="016-00085">Nije mogao da se natera da pita određeno, ali onda su ga pogurali strah i samoća.</p>

  <p id="016-00086">„Kad me nađu, šta će uraditi?“</p>

  <p id="016-00087">Blizanci su ćutali. Ispod Ralfa, stena smrti ponovo je procvetala.</p>

  <p id="016-00088">„Šta će... o bože! Gladan sam!“</p>

  <p id="016-00089">Stena kao da se zaljuljala ispod njega.</p>

  <p id="016-00090">„Pa... šta...“</p>

  <p id="016-00091">Blizanci su mu izokola odgovorili na pitanje.</p>

  <p id="016-00092">„Sada moraš da ideš, Ralfe.“</p>

  <p id="016-00093">„Za tvoje dobro.“</p>

  <p id="016-00094">„Drži se dalje odavde. Što dalje možeš.“</p>

  <p id="016-00095">„Nećete sa mnom? Trojica bismo imali nekakve izglede.“ Posle trenutka tišine, Sem progovori kao da se davi.</p>

  <p id="016-00096">„Ne znaš ti Rodžera. On je strašan.“</p>

  <p id="016-00097">„... I poglavica... Obojica su...“</p>

  <p id="016-00098">„... strašni...“</p>

  <p id="016-00099">„... samo Rodžer...“</p>

  <p id="016-00100">Oba dečaka se skameniše. Neko iz plemena penjao se ka njima.</p>

  <p id="016-00101">„Dolazi da vidi stražarimo li. Brzo, Ralfe!“</p>

  <p id="016-00102">Spremajući se da se spusti niz stenu, Ralf pokuša da iscedi makar poslednju korist iz ovog susreta.</p>

  <p id="016-00103">„Leći ću tu blizu, u onaj guštik dole“, prošaputao je, „pa ih odvratite odatle. Neće pomisliti da me traže tako blizu...“</p>

  <p id="016-00104">Koraci su još bili daleki.</p>

  <p id="016-00105">„Seme... Sa mnom će biti sve u redu, zar ne?“</p>

  <p id="016-00106">Blizanci su ponovo ćutali.</p>

  <p id="016-00107">„Evo!“, reče Sem iznenada. „Uzmi ovo...“</p>

  <p id="016-00108">Ralf oseti da mu guraju komad mesa, pa ga zgrabi.</p>

  <p id="016-00109">„Ali šta ćete učiniti kad me uhvate?“</p>

  <p id="016-00110">Tišina odozgo. Sebi sam je zvučao blesavo. Spustio se niz stenu.</p>

  <p id="016-00111">„Šta ćete učiniti...?“</p>

  <p id="016-00112">S vrha stene čuo je nerazumljiv odgovor.</p>

  <p id="016-00113">„Rodžer je naoštrio kolac na oba kraja.“</p>

  <p id="016-00114">Rodžer je naoštrio kolac na oba kraja. Ralf je pokušavao da tome pridoda neko značenje, ali nije uspeo. U nastupu besa, upotrebio je sve ružne reči koje je znao, a onda se taj bes preobrazio u zevanje. Koliko čovek može bez sna? Žudeo je za krevetom i čaršavima – ali ovde je belo jedino bilo sporo prosuto mleko što se svetlucalo oko stene petnaest metara niže, tamo gde je Svinjče pao. Svinjče je bio posvuda, bio je na ovoj prevlaci, postao je užasan u mraku i smrti. Kad bi se Svinjče sada vratio iz vode, ispražnjene glave – Ralf zajeca i zevnu kao mališan. Štap u njegovoj ruci postade štaka na koju se oslanjao.</p>

  <p id="016-00115">Onda ga ponovo uhvati napetost. Glasovi su se pojačali na vrhu zamka na steni. Semierik su se svađali s nekim. Ali paprat i trava su blizu. Tu treba da ode, da se sakrije, pored guštika koji će mu sutra biti skrovište. Ovde – dodirnuo je rukom travu – valja provesti noć, nedaleko od plemena, tako da, ako užasi natprirodnog izrone, može da se nakratko pomeša s drugim ljudskim bićima, makar to značilo...</p>

  <p id="016-00116">Šta bi to značilo? Kolac zaoštren na oba kraja. Čega ima u tome? Bacali su koplja i promašivali; svi osim jednog. Možda će ponovo promašiti.</p>

  <p id="016-00117">Čučnuo je u visokoj travi, setio se mesa koje mu je Sem dao i počeo požudno da ga grize.</p>

  <p id="016-00118">Dok je jeo, čuo je nove zvuke – krike bola Semierika, krike straha, ljutite glasove. Šta to znači? Još neko osim njega je u nevolji, jer makar jedan blizanac je dobio svoje. Onda su glasovi sišli niz stenu i on prestade da misli na njih. Opipao je i našao sveže, nežne listove uz guštik. Evo noćne jazbine. S prvim svetlom zore uvući će se u guštik, stisnuće se između izuvijanih stabljika, zavući će se tako duboko da će samo puzeći, kao što on puzi, moći da ga pronađu, a ako neko naiđe, probošće ga. Tu će sedeti, a potera će proći pored njega, linija će otići dalje, urlajući po ostrvu, a on će biti slobodan.</p>

  <p id="016-00119">Uvukao se među paprat otvarajući put rukama. Položio je štap pored sebe i ušuškao se u tamu. Mora se setiti da se probudi u cik zore kako bi izigrao divljake – a nije ni znao kako je brzo san naišao i bacio ga na tamnu unutrašnju strminu.</p>

  <p id="016-00120">&nbsp;</p>

  <p class="p6" id="016-00121">Probudio se pre nego što je otvorio oči, osluškujući nedaleku buku. Otvorio je jedno oko, video da mu je zemlja na centimetar-dva od lica i da je steže prstima, a da se svetlost probija kroz paprat. Imao je taman dovoljno vremena, pre nego što se buka ponovo čula, da shvati kako je prastari ružni san o padanju i smrti nestao i da je svanulo. Bilo je to urlikanje na obali – odgovorio je sledeći divljak, pa još jedan. Zov je prohujao pored njega preko uskog kraja ostrva od mora do lagune, kao krik ptice u letu. Nije trošio vreme na razmišljanje, nego je zgrabio svoj naoštreni štap i uvukao se među paprat. Trenutak kasnije, prokopavao je put u guštik, opazivši najpre noge nekog divljaka kako idu ka njemu. Paprat je bila ugažena i izudarana; čuo je noge kako koračaju kroz visoku travu. Divljak je, koji god bio, urliknuo dvaput; zov je ponovljen u oba pravca, a zatim je zamro. Ralf je nepomično čučao, upetljan usred guštika, i neko vreme nije čuo ništa.</p>

  <p id="016-00122">Najzad je pogledao samo papratište. Ovde svakako niko ne može da ga napadne – a što je još važnije, osmehnula mu se sreća. Velika stena koja je ubila Svinjče pala je u guštik i odskočila ovamo, tačno u sredinu, načinivši oko sebe pola metra čistine. Kad se uvukao tu, Ralf se osetio bezbednim i mudrim. Pažljivo je seo među zgnječene stabljike i čekao da hajka prođe. Gledajući uvis, između lišća je opazio nešto crveno. To je sigurno vrh zamka na steni, dalek i bezopasan. Ralf se pobednički pribrao da čuje kako zvuci potere zamiru u daljini.</p>

  <p id="016-00123">Ali niko nije proizveo nikakav zvuk; kako su minuti odmicali, njegovo osećanje pobede iščezavalo je u zelenoj senci.</p>

  <p id="016-00124">Najzad je čuo glas – Džekov glas, ali prigušen.</p>

  <p id="016-00125">„Jesi li siguran?“</p>

  <p id="016-00126">Divljak kome se obratio ne reče ništa. Možda je pokazao rukom.</p>

  <p id="016-00127">Progovorio je Rodžer.</p>

  <p id="016-00128">„Ako lažeš...“</p>

  <p id="016-00129">Odmah zatim začuše se oštar udisaj i bolni cvilež. Ralf nagonski čučnu. Jedan od blizanaca je tamo, ispred guštika, s Džekom i Rodžerom.</p>

  <p id="016-00130">„Siguran si da je mislio na ovo?“</p>

  <p id="016-00131">Blizanac tiho jeknu, pa ponovo zacvile.</p>

  <p id="016-00132">„Hteo je ovde da se sakrije?“</p>

  <p id="016-00133">„Da... da... o!“</p>

  <p id="016-00134">Srebrnasti smeh rasu se među stabla.</p>

  <p id="016-00135">Znači, znaju.</p>

  <p id="016-00136">Ralf uze štap i pripremi se za bitku. Ali šta mogu da učine? Trebaće im čitava sedmica da probiju stazu kroz guštik; a svako ko se provuče biće bespomoćan. Opipao je palcem vrh koplja i neveselo se iskezio. Ko god da pokuša biće naboden i skičaće kao svinja.</p>

  <p id="016-00137">Odlazili su, natrag prema tornju. Čuo je korake i nečiji cerek. Onda ponovo onaj piskavi zov, nalik na ptičji, prođe povorkom. Znači, nekolicina i dalje motri na njega; ali neki...?</p>

  <p id="016-00138">Usledila je duga tišina bez daha. Ralf otkri da mu je u ustima kora drveta – grizao je koplje. Ustao je i pogledao uvis, u zamak.</p>

  <p id="016-00139">Čuo je Džekov glas s vrha.</p>

  <p id="016-00140">„Ljuljaj! Ljuljaj! Ljuljaj!“</p>

  <p id="016-00141">Crveni kamen koji je Ralf video na vrhu stene nestade kao zavesa, a pojaviše se prilike i plavo nebo. Trenutak kasnije zemlja se trgnu, začu se šuštanje i vrh guštika se spljošti kao pod udarcem nekog divovskog dlana. Kamen je odskakao, udarajući i gnječeći sve na putu ka plaži, a po Ralfu popade kiša slomljenih grančica i lišća. Iza guštika pleme je klicalo.</p>

  <p id="016-00142">Ponovo tišina.</p>

  <p id="016-00143">Ralf gurnu prste u usta i zagrize. Gore je ostao samo još jedan kamen koji bi možda mogli da pomere, ali bio je velik kao pola kuće, kao koliba, kao automobil, kao tenk. Bolno jasno zamislio je moguću putanju kamena – krenuće polako, padaće od ivice do ivice, protutnjaće prevlakom kao ogromni parni valjak.</p>

  <p id="016-00144">„Ljuljaj! Ljuljaj! Ljuljaj!“</p>

  <p id="016-00145">Ralf spusti koplje, pa ga opet uze. Ljutito je zabacio kosu, načinio dva hitra koraka preko čistine, a zatim se vratio natrag. Stajao je i gledao polomljene krajeve grana.</p>

  <p id="016-00146">I dalje tišina.</p>

  <p id="016-00147">Opazio je podizanje i spuštanje svoje dijafragme i začudio se kako ubrzano diše. Malo ulevo od sredine grudi video je udare svog srca. Ponovo je spustio koplje.</p>

  <p id="016-00148">„Ljuljaj! Ljuljaj! Ljuljaj!“</p>

  <p id="016-00149">Prodorni otegnuti zov.</p>

  <p id="016-00150">Nešto zatutnja na crvenoj steni, zatim tlo poskoči i poče ravnomerno da se trese, a buka se isto tako ravnomerno pojačavala. Ralfa nešto baci uvis, obori na tlo, gurnu na grane. Na svega pola metra desno od njega čitav guštik se povio, korenje je vrištalo izlečući iz zemlje. Video je nešto crveno kako se kotrlja, polako kao mlinski kamen. Onda je ta crvena stvar prošla i smanjila se slonovski napredujući ka moru.</p>

  <p id="016-00151">Ralf kleknu na izorano tlo i sačeka da se zemlja vrati. Posle nekog vremena beli skršeni panjevi, slomljene grane i zamršeno šiblje vratili su se gde su i bili. Tamo gde je video sopstveno bilo, počivalo mu je nešto teško.</p>

  <p id="016-00152">Ponovo tišina.</p>

  <p id="016-00153">Ali ne potpuna. Začuo se nekakav šapat, i odjednom su se, desno od njega, na dva mesta grane besno zatresle. Ukazao se zašiljeni vrh koplja. Ralf u panici proturi svoje koplje u pukotinu i gurnu iz sve snage.</p>

  <p id="016-00154">„Aaaa!“</p>

  <p id="016-00155">Koplje mu se lako savilo u ruci i on ga izvuče.</p>

  <p id="016-00156">„Oooo!“</p>

  <p id="016-00157">Neko je ječao tamo napolju; nastao je žagor. Razvila se žestoka svađa, a ranjeni divljak je neprestano jaukao. Onda je u novonastaloj tišini progovorio jedan glas – nije Džekov, pomislio je Ralf.</p>

  <p id="016-00158">„Vidiš? Rekao sam ti – opasan je.“</p>

  <p id="016-00159">Ranjeni divljak ponovo jeknu.</p>

  <p id="016-00160">Šta dalje? Šta sada?</p>

  <p id="016-00161">Ralf obema rukama uhvati izgrizeno koplje i kosa mu pade preko lica. Neko je mrmljao nešto, svega metar-dva dalje prema zamku na steni. Čuo je jednog divljaka kako zapanjenim glasom kaže: „Ne!“, a zatim suspregnuti smeh. Čučnuo je i iskezio se zidu od grana. Podigao je koplje, lako zarežao i čekao.</p>

  <p id="016-00162">Ponovo se nevidljiva grupa zacerekala. Ralf je čuo nešto nalik na kapanje, a zatim glasnije pucketanje, kao da neko odmotava velike listove celofana. Grana puče i on suzbi kašalj. Belo i žuto pramenje dima cedilo se kroz grane, komad plavog neba iznad njegove glave postao je olujno siv, a onda ga je dim opkolio.</p>

  <p id="016-00163">Neko se uzbuđeno nasmejao, i jedan glas je viknuo:</p>

  <p id="016-00164">„Dim!“</p>

  <p id="016-00165">Probio se kroz guštik prema čistini, držeći se što dalje od dima. Najzad je ugledao čistinu i zeleno lišće na ivici guštika. Jedan omaleni divljak stajao je između njega i ostatka šume, divljak išaran belim i crvenim, s kopljem u ruci. Kašljao je i nadlanicom razmazivao boju oko očiju trudeći se da nešto vidi kroz sve gušći dim. Ralf je nasrnuo poput mačke; režeći je ubo kopljem i divljak se presamitio. Iza guštika čuo se povik, a Ralf je, od straha brz kao metak, potrčao kroz grmlje. Stigao je do svinjske staze, prešao njome stotinak metara, a onda skrenuo. Iza njega je zov lovaca ponovo preleteo ostrvo, a jedan glas odgovorio je tri puta. Pretpostavio je da je to znak za pokret i ponovo potrčao, sve dok mu se u grudima nije raspalila vatra. Onda se bacio pod jedan žbun i sačekao da mu se disanje smiri. Oprezno je prešao jezikom preko zuba i usana, slušajući udaljenu viku svojih progonitelja.</p>

  <p id="016-00166">Mogao je da učini mnogo štošta. Može da se popne na drvo, ali to bi značilo staviti sve na jednu kartu. Ako ga otkriju, ne moraju mnogo da se trude, nego samo da čekaju.</p>

  <p id="016-00167">Kad bi samo imao vremena da razmisli!</p>

  <p id="016-00168">Još jedan dvostruki povik s iste tačke razotkrio mu je njihov plan. Svaki divljak koji se zaglavi u šumi treba da urlikne dvaput i da ostane na mestu dok ga ne oslobode. Tako će, nadaju se, održati neprekinut kordon preko ostrva. Ralf pomisli na vepra koji se s lakoćom probio. Ako bude neophodno, kad se potera približi, on može da nasrne na kordon dok je još slab, probije se i pobegne. Ali kuda? Kordon će se okrenuti i poći za njim. Pre ili kasnije Ralf će morati da jede i spava – a onda će se probuditi s njihovim rukama na sebi, i lov će se pretvoriti u poteru do iscrpljenja.</p>

  <p id="016-00169">Sta da radi? Da se popne na drvo? Da kao vepar probije lanac? Obe mogućnosti bile su strašne.</p>

  <p id="016-00170">Od usamljenog krika srce mu je ubrzalo, pa je skočio i pojurio prema okeanu i gustoj džungli; trčao je dok se nije zapetljao u puzavice. Tu je zastao na trenutak, drhtavih listova na nogama. Kad bi mu samo dali malo mira, duži odmor, vremena da razmisli!</p>

  <p id="016-00171">Lovački zov ponovo se, prodoran i neizbežan, razlegao ostrvom. Ralf kao konj skoči među puzavice; ponovo je trčao dok se nije zadihao, a onda se bacio među paprat. Drvo ili juriš?</p>

  <p id="016-00172">Na trenutak je obuzdao disanje, obrisao usta i naredio sebi da se smiri. Semierik su negde u lancu, protiv svoje volje. Ili ne? A šta ako umesto njih naiđe na poglavicu, ili na Rodžera koji nosi smrt u rukama?</p>

  <p id="016-00173">Zabacio je zamršenu kosu i obrisao znoj sa zdravog oka. Progovorio je naglas.</p>

  <p id="016-00174">„Misli.“</p>

  <p id="016-00175">Šta je pametno učiniti?</p>

  <p id="016-00176">Nije bilo Svinjčeta i njegovih razboritih reči. Nije bilo svečanog skupa ni dostojanstva školjke.</p>

  <p id="016-00177">„Misli.“</p>

  <p id="016-00178">Što je najgore, strepeo je od zavese koja će mu možda sakriti mozak, odstraniti osećaj opasnosti, učiniti ga ludim.</p>

  <p id="016-00179">Treća zamisao bila je da se sakrije tako dobro da povorka prođe pored njega ne opazivši ga.</p>

  <p id="016-00180">Podigao je glavu s tla i oslušnuo. Pojavio se novi zvuk – duboka tutnjava, kao da se sama šuma ljuti na njega, ozbiljan zvuk u koji su se krici bolno urezivali kao u drvo. Znao je da ga je već čuo, ali nije imao kad da se priseti.</p>

  <p id="016-00181">Jurišaj u lanac.</p>

  <p id="016-00182">Penji se na drvo.</p>

  <p id="016-00183">Sakrij se dok ne prođu.</p>

  <p id="016-00184">Čuo je bliži krik, skočio na noge i odmah potrčao kroz paprat i žbunje. Odjednom je izleteo na otvoreno, ponovo se obreo na onoj čistini – a tu je bio onaj metar široki osmeh lobanje, koji više nije ismevao komad tamnoplavog neba, nego se cerio uvis, prema prekrivaču od dima. Ralf onda potrča ispod drveća, shvativši grmljavinu šume. Hoće da ga isteraju dimom, zapalili su ostrvo.</p>

  <p id="016-00185">Bolje da se sakrije nego da se popne na drvo, jer tako ima priliku da probije lanac ako ga otkriju.</p>

  <p id="016-00186">Dakle, skrivanje.</p>

  <p id="016-00187">Zapitao se da li bi se svinja složila s njim, i iskreveljio se u prazno. Nađi najgušće žbunje, najtamniju rupu na ostrvu, i zavuci se u nju. Trčeći, škiljio je oko sebe. Trake i mrlje sunčeve svetlosti titrale su po njemu, a znoj mu je svetlucavim prugama šarao telo. Krici su sada bili slabi i daleki.</p>

  <p id="016-00188">Najzad je, kako mu se činilo, pronašao pravo mesto, iako je odluku doneo iz očajanja. Ovde su grmlje i poludeli čvorovi puzavica stvarali prostirku koju sunce nije moglo da probije. Ispod nje bio je prostor, visok tridesetak centimetara, posvuda izboden izukrštanim stabljikama. Ako se zavuče u sredinu,biće udaljen pet-šest metara od ivice, dobro skriven, osim ako neki divljak ne odluči da legne i potraži ga; čak i tada, biće u tami; a ako se desi najgore, ako ga vide, imaće izgleda da nasrne na divljaka, da probije lanac i vrati se natrag.</p>

  <p id="016-00189">Oprezno, vukući štap za sobom, Ralf se uvukao među uspravne stabljike. Kad je stigao do sredine prostirke, legao je i oslušnuo.</p>

  <p id="016-00190">Vatra je bila velika, i tutnjava za koju je mislio da je ostala daleko iza njega sada se primicala. Može li požar da prestigne konja u galopu? Video je suncem obasjano mesto pedesetak metara od sebe; dok je posmatrao, svaka mrlja sunca mu je namigivala. Ovo je bilo toliko nalik zavesi koja mu je lepršala preko uma, da je za trenutak pomislio kako mu to nešto namiguje u glavi. Ali mrlje počeše brže da namiguju, zatim potamneše i nestadoše, i on vide da debeli sloj dima leži između ostrva i sunca.</p>

  <p id="016-00191">Ako neko zaviri ispod grmlja i uspe da opazi ljudsko telo, možda će to biti Semierik, koji će se praviti da ga nisu videli i neće reći ništa. Položio je obraz na zemlju boje čokolade, oblizao suve usne i sklopio oči. Tlo je pod grmljem lako podrhtavalo, a možda je ispod jasne tutnjave požara i urezanih krikova bio neki zvuk preslab da ga čuje.</p>

  <p id="016-00192">Neko kriknu. Ralf trgnu glavu s tla i pogleda u tupu svetlost. Sigurno su blizu, pomislio je, i srce mu jače zakuca. Sakrij se, probij liniju, penji se na drvo – šta je ipak najbolje? Nevolja je u tome što ima samo jednu priliku.</p>

  <p id="016-00193">Vatra se primakla, ti pucnji su bili eksplozije velikih grana, čak i stabala. Buđale! Budale! Požar je sigurno stigao do voćki, šta će sutra jesti?</p>

  <p id="016-00194">Ralf se nemirno promeškoljio u uskom skrovištu. Ne sme da rizikuje! Šta će uraditi? Da ga prebiju? Pa šta? Da ga ubiju? Kolac zašiljen s obe strane.</p>

  <p id="016-00195">Trgao se od krikova, odjednom bližih. Video je išaranog divljaka kako žurno izlazi iz zelene gužve i ide ka njegovom skrovištu pod tepihom, divljaka s kopljem u ruci. Ralf zabode prste u zemlju. Spreman na sve.</p>

  <p id="016-00196">Uspeo je da okrene koplje vrhom napred, štap zaoštren s oba kraja.</p>

  <p id="016-00197">Divljak stade petnaest metara od njega i ispusti zov.</p>

  <p id="016-00198">Možda čuje moje srce preko tutnjave vatre. Nemoj da vrisneš. Budi spreman.</p>

  <p id="016-00199">Divljak se pomeri napred, pa ga je Ralf video samo od struka naniže. Ovo mu je drška koplja. Sada ga vidiš samo od kolena nadole. Nemoj da vrisneš.</p>

  <p id="016-00200">Krdo svinja skičeći izlete iz žbunja iza divljaka i odjuri u šumu. Ptice su kreštale, miševi cijukali, a nešto malo i skakutavo zavuklo se pod prostirku i sklupčalo se.</p>

  <p id="016-00201">Pet metara dalje, divljak stade tačno pored guštika i kriknu. Ralf privuče noge i čučnu. Držao je obema rukama koplje zašiljeno s oba kraja, koplje koje je divlje podrhtavalo, raslo, smanjivalo se, teško, ponovo lako.</p>

  <p id="016-00202">Zov se proneo od obale do obale. Divljak kleknu uz ivicu grmlja, a u šumi iza njega treptale su tačkice svetla. Videlo se kako kolenom gnječi zemlju. Pa drugo koleno. Dve šake. Koplje.</p>

  <p id="016-00203">Lice.</p>

  <p id="016-00204">Divljak zaviri u mrak ispod guštika. Videlo se da je opazio svetlo levo i desno, ali ne i u sredini – ovde. U sredini je bila grudva mraka, pa se divljak namrštio trudeći se da pogledom probije tamu.</p>

  <p id="016-00205">Trenuci su se vukli. Ralf je gledao divljaka pravo u oči.</p>

  <p id="016-00206">Nemoj da vrisneš.</p>

  <p id="016-00207">Vratićeš se.</p>

  <p id="016-00208">Sada te je opazio. Proverava. Zaoštren štap.</p>

  <p id="016-00209">Ralf vrisnu, vriskom straha,besa i očajanja. Ispravio je noge, vriska je trajala i trajala, zapenušena. Sunuo je napred, izleteo iz žbunja na čistinu urlajući, režeći, krvav. Zamahnuo je kocem i divljak se preturio, ali prilazili su novi, krešteći. Izmakao se jednom koplju, ućutao i potrčao. Odjednom se sva treperava svetla iznad njega spojiše, režanje vatre postade grmljavina, a visoki žbun tačno ispred njega postade velika plamena lepeza. Skrenuo je udesno, očajnički brz, vrućina mu je tukla levu stranu, a plamen jurio napred kao plima. Krici se začuše iza njega i proširiše, niz kratkih oštrih povika, znak da je viđen. Smeđa prilika pojavi mu se zdesna i pade. Svi su trčali i ludački urlikali. Čuo je kako krše grmlje, a sleva je vrelo, blistavo tutnjala vatra. Zaboravio je svoje rane, glad i žeđ, i postao strah; beznadežni strah na krilatim nogama što juri kroz šumu ka otvorenoj plaži. Tačke su mu iskakale pred oči, pretvarale se u crvene krugove i brzo se širile da nestanu s vidika. Ispod njega, nečije noge su se umorile, a očajnički krici napredovali su kao iskrzana ivica pretnje i gotovo ga prekrivali.</p>

  <p id="016-00210">Spotakao se o koren, a zov progonitelja se pojačao. Video je kolibu kako nestaje u plamenu, vatra mu je treperila pored desnog ramena, opazio je svetlucanje vode. Onda je pao, kotrljao se po vrelom pesku, sklupčao se i podigao ruku da odbije napad, pokušavao da vapi za milošću.</p>

  <p id="016-00211">&nbsp;</p>

  <p class="p6" id="016-00212">S mukom je ustao, strepeći od daljih užasa, i ugledao visoku šiljatu kapu. Kapa je imala beo gornji deo, a ispod zelene senke štitnika krunu, sidro i zlatne listiće. Video je kruto belo platno, epolete, revolver, niz zlatne dugmadi na grudima uniforme.</p>

  <p id="016-00213">Pomorski oficir stajao je na pesku i gledao Ralfa s opreznom zapanjenošću. Iza njega, uz obalu, stajao je čamac s dva mornara na izvijenom pramcu. Ispred njih, treći mornar držao je automat.</p>

  <p id="016-00214">Urlikanje je posrnulo i zamrlo.</p>

  <p id="016-00215">Oficir je trenutak-dva sumnjičavo posmatrao Ralfa, a onda sklonio ruku s drške revolvera.</p>

  <p id="016-00216">„Zdravo.“</p>

  <p id="016-00217">Vrpoljeći se, svestan koliko je prljav, Ralf je stidljivo otpozdravio.</p>

  <p id="016-00218">„Zdravo.“</p>

  <p id="016-00219">Oficir klimnu glavom, kao da je dobio odgovor na pitanje.</p>

  <p id="016-00220">„Ima li ovde odraslih... Ima li velikih s vama?“</p>

  <p id="016-00221">Ralf tupo odmahnu glavom i okrenu se na pesku. Polukrug malih dečaka, tela išaranih glinom u boji, s oštrim motkama u rukama, stajao je ćutke na plaži.</p>

  <p id="016-00222">„Igra i zabava“, reče oficir.</p>

  <p id="016-00223">Vatra je stigla do kokosovih palmi pored mora i bučno ih proždirala. Plamen, naizgled izdvojen, skoči poput akrobate i liznu krošnje palmi na platformi. Nebo se crnelo.</p>

  <p id="016-00224">Oficir se veselo nasmeši Ralfu.</p>

  <p id="016-00225">„Videli smo vaš dim. Šta ste radili? Ratovali?“</p>

  <p id="016-00226">Ralf klimnu glavom.</p>

  <p id="016-00227">Oficir je ispitivački posmatrao strašilo pred sobom. Dečku treba kupanje, šišanje, brisanje nosa i mnogo melema.</p>

  <p id="016-00228">„Niko nije poginuo, nadam se? Ima li leševa?“</p>

  <p id="016-00229">„Samo dva. A i njih više nema.“</p>

  <p id="016-00230">Oficir se nagnu i pažljivo se zagleda u Ralfa.</p>

  <p id="016-00231">„Dva? Mrtva?“</p>

  <p id="016-00232">Ralf ponovo klimnu glavom. Iza njega se celo ostrvo stresalo u plamenu. Oficir je bio iskusan, znao je kad mu neko govori istinu. Tiho je zazviždao.</p>

  <p id="016-00233">Pojavili su se drugi dečaci, neki sasvim mali, s otečenim stomacima divljaka. Jedan je prišao oficiru i pogledao ga.</p>

  <p id="016-00234">„Ja sam, ja sam...“</p>

  <p id="016-00235">Ali to je bilo sve što je rekao. Persival Vemis Medison tragao je po glavi za litanijom koja je sasvim iščezla.</p>

  <p id="016-00236">Oficir se ponovo okrenu Ralfu.</p>

  <p id="016-00237">„Povešćemo vas. Koliko vas ima?“</p>

  <p id="016-00238">Ralf odmahnu glavom. Oficir pogleda grupu išaranih dečaka iza njega.</p>

  <p id="016-00239">„Ko je ovde glavni?“</p>

  <p id="016-00240">„Ja“, reče Ralf glasno.</p>

  <p id="016-00241">Mali dečak s ostacima neobične crne kape na riđoj glavi i ostacima naočara za pojasom iskorači napred, predomisli se i ukopa u mestu.</p>

  <p id="016-00242">„Videli smo vaš dim. I ne znaš koliko vas ima ovde?“</p>

  <p id="016-00243">„Ne znam, gospodine.“</p>

  <p id="016-00244">„Meni se čini“, reče oficir zamišljajući potragu koja ga čeka, „čini mi se da je grupa britanskih dečaka – vi ste svi Britanci, zar ne? – trebalo bolje da se snađe nego vi... Hoću da kažem...“</p>

  <p id="016-00245">„Tako je bilo u početku“, reče Ralf, „pre nego...“</p>

  <p id="016-00246">Zaćutao je.</p>

  <p id="016-00247">„Tada smo bili zajedno...“</p>

  <p id="016-00248">Oficir ohrabrujuće klimnu glavom.</p>

  <p id="016-00249">„Znam. Odličan provod. Kao <span class="t7">Koralno ostrvo.</span>“</p>

  <p id="016-00250">Ralf ga tupo pogleda. Na trenutak je video sliku čudnovatog sjaja koji je nekada obasjavao plažu. Ali ostrvo je sada izgorelo kao trulo drvo – Sajmon je mrtav – a Džek je... Suze su mu potekle i prožimali su ga jecaji. Sada im se prepustio prvi put otkako je na ostrvu; snažni drhtavi grčevi tuge kao da su mu kidali čitavo telo. Glas mu se podigao pod crnim dimom, pred spaljenim ruševinama ostrva; kao zaraženi tim osećanjem, i ostali dečaci su zadrhtali i zajecali. Usred njih, prljav, ulepljene kose, slinavog nosa, Ralf je oplakivao kraj nevinosti, mrak u ljudskom srcu i pad kroz vazduh istinskog, mudrog prijatelja po imenu Svinjče.</p>

  <p id="016-00251">Oficir je, okružen tim zvucima, bio dirnut i pomalo postiđen. Okrenuo se da im da vremena da se priberu; čekao je, a pogled mu je počivao na vitkoj krstarici u daljini.</p>
</body>
</html>
