<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>OSMO POGLAVLJE</title>
</head>

<body>
  <h2 class="h21" id="012-00353">OSMO POGLAVLJE</h2>

  <p class="p5" id="012-00001"><span class="t6">Dar za tamu</span></p>

  <p class="p6" id="012-00002">Svinjče ojađeno skrenu pogled s plaže, obasjane bledim svetlom zore, na tamnu planinu.</p>

  <p id="012-00003">„Jeste sigurni? Mislim, zaista sigurni?“</p>

  <p id="012-00004">„Rekao sam ti deset puta“, reče Ralf, „da smo je videli.“</p>

  <p id="012-00005">„Misliš da je ovde dole bezbedno?“</p>

  <p id="012-00006">„Otkud ja znam, do đavola?“</p>

  <p id="012-00007">Ralf se odmaknu od njega i načini nekoliko koraka duž plaže. Džek je klečao i kažiprstom crtao krugove po pesku. Svinjčetov glas stiže do njih, prigušen.</p>

  <p id="012-00008">„Jeste sigurni? Stvarno?“</p>

  <p id="012-00009">„Idi gore pa vidi“, reče Džek prezrivo. „Taman ćemo te se otarasiti.“</p>

  <p id="012-00010">„Ne boj se.“</p>

  <p id="012-00011">„Zver ima zube“, reče Ralf, „i ogromne crne oči.“</p>

  <p id="012-00012">Snažno se stresao. Pigi skide naočari s jednim staklom i obrisa ih.</p>

  <p id="012-00013">„Šta ćemo da radimo?“</p>

  <p id="012-00014">Ralf se okrenu ka platformi. Školjka je svetlucala među drvećem, beli mehur naspram mesta odakle će izgrejati sunce. Zabacio je kosu.</p>

  <p id="012-00015">„Ne znam.“</p>

  <p id="012-00016">Setio se paničnog bekstva niz planinu.</p>

  <p id="012-00017">„Mislim da se ne bismo nikada borili s nečim onolikim, da ti iskreno kažem. Mi samo pričamo, ali ne bismo se sukobili s tigrom, nego bismo se sakrili. Čak i Džek bi se sakrio.“</p>

  <p id="012-00018">Džek je i dalje gledao u pesak.</p>

  <p id="012-00019">„A moji lovci?“</p>

  <p id="012-00020">Sajmon im se prišunja iz senki koliba. Ralf se nije obazirao na Džekovo pitanje. Pokazao je žutu mrlju iznad mora.</p>

  <p id="012-00021">„Hrabri smo sve dok ima svetla. A posle? I sada ono stvorenje čuči pored ognjišta kao da ne želi da budemo spaseni...“ Kršio je ruke, nesvesno. Glas mu se pojačao.</p>

  <p id="012-00022">„Ne možemo da zapalimo signalnu vatru... Potučeni smo.“ Zlatna tačka pojavi se iznad mora i nebo se u trenu osvetli. „A moji lovci?“</p>

  <p id="012-00023">„Deca naoružana motkama.“</p>

  <p id="012-00024">Džek ustade. Lice mu je bilo crveno dok se udaljavao. Svinjče stavi naočari s jednim staklom i pogleda Ralfa.</p>

  <p id="012-00025">„Sad si uprskao. Uvredio si njegove lovce.“</p>

  <p id="012-00026">„O, zaveži.“</p>

  <p id="012-00027">Prekinulo ih je nevešto duvanje u školjku. Kao da peva serenadu izlazećem suncu, Džek je duvao dok u kolibama nije počelo komešanje; lovci su se došunjali na platformu, a mališani su kenjkali, kao što su često činili. Ralf je poslušno ustao, pa su on i Svinjče otišli na platformu.“</p>

  <p id="012-00028">„Priče“, reče Ralf ogorčeno, „samo priče, priče, priče.“</p>

  <p id="012-00029">Uzeo je školjku od Džeka.</p>

  <p id="012-00030">„Ovaj skup...“</p>

  <p id="012-00031">Džek ga prekide.</p>

  <p id="012-00032">„Ja sam ga sazvao.“</p>

  <p id="012-00033">„Da ga ti nisi sazvao, ja bih. Ti si samo dunuo u školjku.“</p>

  <p id="012-00034">„Pa zar to nije isto?“</p>

  <p id="012-00035">„O, uzmi! Hajde – govori!“</p>

  <p id="012-00036">Ralf gurnu Džeku školjku u ruke i sede na deblo.</p>

  <p id="012-00037">„Sazvao sam skup“, reče Džek, „iz više razloga. Prvo, sada već znate, videli smo zver. Prišunjali smo se. Bili smo na pola metra od nje. Zver je sedela i pogledala nas. Ja ne znam šta ona radi. Čak ne znamo ni kakva je...“</p>

  <p id="012-00038">„Zver izlazi iz mora...“</p>

  <p id="012-00039">„Iz mraka...“</p>

  <p id="012-00040">„Iz drveća...“</p>

  <p id="012-00041">„Tišina!“, viknu Džek. „Slušajte. Zver sedi tamo gore, kakva god da je...“</p>

  <p id="012-00042">„Možda čeka...“</p>

  <p id="012-00043">„Lovi...“</p>

  <p id="012-00044">„Da, lovi...“</p>

  <p id="012-00045">„Lovi“, reče Džek. Setio se svog davnog drhtanja u šumi. „Da. Zver je lovac. Samo – umuknite! Sledeće je to da ne možemo da je ubijemo. A sledeće je da je Ralf rekao da moji lovci ne valjaju.“</p>

  <p id="012-00046">„Nisam to rekao!“</p>

  <p id="012-00047">„Školjka je kod mene. Ralf misli da ste kukavice, da ste pobegli od vepra i od zveri. A to nije sve.“</p>

  <p id="012-00048">Na platformi se čuo nekakav uzdah, kao da su svi znali šta je sledeće. Džekov glas začuo se ponovo; drhtav, ali odlučan, probijao se kroz uzdržanu tišinu.</p>

  <p id="012-00049">„On je kao Svinjče. Govori isto što i Svinjče. On nije dobar vođa.“</p>

  <p id="012-00050">Džek stegnu školjku.</p>

  <p id="012-00051">„On je i sam kukavica.“</p>

  <p id="012-00052">Za trenutak je zastao, pa je nastavio.</p>

  <p id="012-00053">„Što je najgore, kad smo Rodžer i ja nastavili – on je ostao pozadi.“</p>

  <p id="012-00054">„I ja sam pošao!“</p>

  <p id="012-00055">„Posle.“</p>

  <p id="012-00056">Dva dečaka besno su zurila jedan u drugog kroz zavese od kose.</p>

  <p id="012-00057">„I ja sam pošao“, reče Ralf, „a onda sam pobegao. Kao i ti.“</p>

  <p id="012-00058">„Onda me nazovi kukavicom.“</p>

  <p id="012-00059">Džek se okrenu lovcima.</p>

  <p id="012-00060">„On nije lovac. Nikad nam nije nabavio meso. Nije prefekt<a id="a13"/><a href="../Text/notes.html#a19"><span class="t8">2</span></a> i ne znamo ništa o njemu. Samo naređuje i očekuje da ga svi slušaju tek tako. Sva ova priča...“</p>

  <p id="012-00061">„Sva ova priča!“, povika Ralf. „Priča, priča! Ko je hteo priču? Ko je sazvao skup?“</p>

  <p id="012-00062">Džek se okrenu, crvenog lica, uvučene brade. Besno ga je pogledao natuštenih obrva.</p>

  <p id="012-00063">„U redu onda“, reče značajnim, pretećim glasom. „U redu.“ Privio je školjku na grudi i zaparao kažiprstom vazduh.</p>

  <p id="012-00064">„Ko misli da Ralf ne treba da bude vođa?“</p>

  <p id="012-00065">S očekivanjem je gledao dečake poređane okolo, skamenjene. Pod palmama je zavladala mrtva tišina.</p>

  <p id="012-00066">„Neka dignu ruke“, reče Džek snažno, „svi koji ne žele da Ralf bude vođa.“</p>

  <p id="012-00067">Svi su i dalje ćutali, bez daha, turobni i posramljeni. Boja se polako povukla Džeku iz obraza, a onda se vratila u bolnom talasu. Oblizao je usne i lako okrenuo glavu da izbegne neprijatnost slučajnog gledanja u oči.</p>

  <p id="012-00068">„Koliko vas misli...“</p>

  <p id="012-00069">Glas mu je utihnuo. Ruke koje su držale školjku zadrhtale su. Nakašljao se i progovorio punim glasom.</p>

  <p id="012-00070">„U redu onda.“</p>

  <p id="012-00071">Vrlo pažljivo spustio je školjku na tlo do svojih nogu. Suze poniženja tekle su mu iz uglova očiju.</p>

  <p id="012-00072">„Neću više da se igram. Ne s vama.“</p>

  <p id="012-00073">Većina dečaka sada je gledala u zemlju. Džek se ponovo nakašlja.</p>

  <p id="012-00074">„Neću da budem u Ralfovoj grupi...“</p>

  <p id="012-00075">Pogledao je brvna s desne strane, brojeći lovce, članove hora. „Idem sam. Neka on sada lovi svinje. Svako ko želi da lovi može da pođe sa mnom.“</p>

  <p id="012-00076">Isteturao je iz trougla i krenuo ka belom pesku.</p>

  <p id="012-00077">„Džek!“</p>

  <p id="012-00078">Džek se okrenu i pogleda Ralfa. Trenutak-dva je ćutao, a onda je vrisnuo, piskavo, razjareno.</p>

  <p id="012-00079">„Ne!“</p>

  <p id="012-00080">Skočio je s platforme i potrčao plažom, ne obazirući se na potok suza; Ralf ga je posmatrao dok Džek nije uleteo u šumu.</p>

  <p id="012-00081">&nbsp;</p>

  <p class="p6" id="012-00082">Svinjče je bio besan.</p>

  <p id="012-00083">„Govorio sam ti, Ralfe, a ti si samo stajao kao...“</p>

  <p id="012-00084">Meko, gledajući Svinjčeta ali ne videći ga, Ralf progovori samom sebi.</p>

  <p id="012-00085">„Vratiće se on. Kad sunce zađe, on će se vratiti.“ Pogledao je školjku u Svinjčetovim rukama.</p>

  <p id="012-00086">„Šta?“</p>

  <p id="012-00087">„Pa eto!“</p>

  <p id="012-00088">Svinjče je odustao od prekora. Obrisao je staklo i vratio se na svoju temu.</p>

  <p id="012-00089">„Možemo mi i bez Džeka Meridjua. Nije on jedini na ostrvu. Ali sada kad znamo da zver zaista postoji, mada mi je teško da poverujem u to, treba da se držimo platforme, pa nam neće trebati ni on ni njegov lov. Sada stvarno možemo da odlučimo šta treba učiniti.“</p>

  <p id="012-00090">„Nema pomoći, Svinjče. Ništa ne možemo da učinimo.“</p>

  <p id="012-00091">Neko vreme sedeli su potišteno ćuteći. Onda je Sajmon ustao i uzeo školjku od Svinjčeta, koji se toliko zapanjio da je ostao da stoji. Ralf pogleda Sajmona.</p>

  <p id="012-00092">„Sajmone? Šta je sada?“</p>

  <p id="012-00093">Tihi podrugljivi povik čuo se iz kruga, i Sajmon ustuknu.</p>

  <p id="012-00094">„Mislim da nešto može da se učini. Nešto što...“</p>

  <p id="012-00095">Ponovo mu je pritisak okupljenih oduzeo glas. Tragao je za pomoći i saosećanjem, i odabrao Svinjče. Napola se okrenuo ka njemu, stežući školjku uz smeđe grudi.</p>

  <p id="012-00096">„Mislim da treba da se popnemo na planinu.“</p>

  <p id="012-00097">Krug zadrhta od užasa. Sajmon ućuta i okrenu se Svinjčetu; debeli dečak posmatrao ga je podsmešljivo i zbunjeno.</p>

  <p id="012-00098">„Kakva je korist od pentranja do zveri kad Ralf i ona dvojica nisu ništa mogli da učine?“</p>

  <p id="012-00099">Sajmon odgovori šapatom.</p>

  <p id="012-00100">„A šta nam drugo preostaje?“</p>

  <p id="012-00101">Rekavši šta je imao, pustio je da mu Svinjče uzme školjku iz ruke. Onda se povukao i seo što je mogao dalje od ostalih.</p>

  <p id="012-00102">Svinjče je progovorio s više samopouzdanja i s nečim što bi, da su okolnosti bile drugačije, ostali prepoznali kao zadovoljstvo.</p>

  <p id="012-00103">„Rekao sam da možemo i bez izvesne osobe. Sada kažem da moramo da odlučimo šta nam je činiti. I mislim da vam mogu reći šta će Ralf sledeće da kaže. Najvažnija stvar na ostrvu je dim, a dim ne možemo imati bez vatre.“</p>

  <p id="012-00104">Ralf nestrpljivo mahnu rukom.</p>

  <p id="012-00105">„Ne može, Svinjče. Nemamo vatru. Ono sedi gore – moraćemo da ostanemo ovde.“</p>

  <p id="012-00106">Svinjče podiže školjku kao da želi da doda snagu svojim rečima.</p>

  <p id="012-00107">„Nemamo vatru na planini. Ali šta fali vatri ovde dole? Možemo da je zapalimo na onom stenju. Čak i na pesku. I tako ćemo imati dim.“</p>

  <p id="012-00108">„Tako je!“</p>

  <p id="012-00109">„Dim!“</p>

  <p id="012-00110">„Pored bazena!“</p>

  <p id="012-00111">Dečaci se razblebetaše. Samo Svinjče je imao intelektualne smelosti da predloži premeštanje vatre s planine.</p>

  <p id="012-00112">„Znači, založićemo vatru ovde dole“, reče Ralf. Pogledao je oko sebe. „Možemo da je zapalimo tamo između bazena i platforme. Naravno...“</p>

  <p id="012-00113">Prekinuo je, namrštio se i zamislio, nesvesno grickajući nokat.</p>

  <p id="012-00114">„Naravno, dim se neće mnogo videti, neće se videti s velike daljine. Ali nećemo morati da se približimo...“</p>

  <p id="012-00115">Ostali klimnuše, savršeno ga shvatajući. Neće biti potrebe da se približe.</p>

  <p id="012-00116">„Odmah ćemo zapaliti vatru.“</p>

  <p id="012-00117">Najveće ideje su najjednostavnije ideje. Sada kad su pred sobom imali zadatak, svi su predano radili. Svinjče je toliko bio oduševljen Džekovim odlaskom i novostečenom slobodom, toliko ponosan svojim doprinosom dobru zajednice, da je pomagao u donošenju drva. Drvo je doneo iz blizine – s platforme oboreno stablo koje im nije trebalo za skup; pa ipak, za ostale je svetost platforme štitila čak i beskorisne stvari. Onda su blizanci shvatili da će sasvim blizu imati vatru da ih umiruje noću, pa su neki mališani zaigrali i zapljeskali rukama.</p>

  <p id="012-00118">Drvo nije bilo suvo kao gore na planini. Većinom je bilo vlažno, trulo i puno rastrčanih buba; trebalo je pažljivo podizati brvna s tla kako se ne bi raspala u mokru prašinu. Što je još važnije, kako ne bi morali da idu duboko u šumu, dečaci su uzimali sva oborena stabla, koliko god bila zapletena u mladice. Ivica šume i ožiljak bili su poznat teren, blizu školjke i koliba, prijateljski po dnevnom svetlu. Niko nije hteo ni da misli o tome kakav postaje u mraku. Radili su energično i veselo, mada su se, kako je vreme prolazilo, u njihov polet uvlačili nagoveštaji panike. Podigli su piramidu od lišća, grančica, grana i debala na golom pesku pored platforme. Prvi put otkako je stigao na ostrvo, Svinjče je lično skinuo naočari, kleknuo, uhvatio sunčeve zrake u žižu i usmerio ih na drvo. Uskoro su nastali svod od dima i grmovi žutog plamena.</p>

  <p id="012-00119">Mališani, koji nisu videli mnogo vatre od prve nesreće, silno su se uzbudili. Igrali su i pevali, i čitav skup počeo je da liči na veliku zabavu.</p>

  <p id="012-00120">Najzad je Ralf prestao da radi i uspravio se, razmazujući prljavom podlakticom znoj po licu.</p>

  <p id="012-00121">„Moraćemo da napravimo malu vatru. Ova je prevelika za održavanje.“</p>

  <p id="012-00122">Svinjče pažljivo sede na pesak i stade da čisti naočari.</p>

  <p id="012-00123">„Možemo da eksperimentišemo. Možemo da otkrijemo kako da načinimo malu vrelu vatru, a onda da stavimo na nju zelene grane i dobijemo dim. Neko od ovog lišća sigurno je bolje od ostalog.“</p>

  <p id="012-00124">S vatrom je gasnulo i uzbuđenje. Mališani su prestali da igraju i pevaju i razišli su se ka moru, u potragu za voćem, ili po kolibama.</p>

  <p id="012-00125">Ralf se spusti na pesak.</p>

  <p id="012-00126">„Treba da napravimo novi spisak za održavanje vatre.“</p>

  <p id="012-00127">„Ako uspeš da pronađeš sve ljude.“</p>

  <p id="012-00128">Pogledao je naokolo i prvi put video kako malo velikih ima i shvatio zašto je svaki posao bio tako težak.</p>

  <p id="012-00129">„Gde je Moris?“</p>

  <p id="012-00130">Svinjče ponovo obrisa naočari.</p>

  <p id="012-00131">„Mislim... Ne, ne bi on otišao sam u šumu, zar ne?“</p>

  <p id="012-00132">Ralf skoči, dotrča do vatre i stade pored Svinjčeta, sklanjajući kosu.</p>

  <p id="012-00133">„Ali moramo da napravimo spisak! Tu smo ti i ja, Semierik i...“</p>

  <p id="012-00134">Nije gledao Svinjčeta, ali je govorio nehajno.</p>

  <p id="012-00135">„Gde su Bil i Rodžer?“</p>

  <p id="012-00136">Svinjče se nagnu napred i spusti komadić drveta na vatru.</p>

  <p id="012-00137">„Mislim da su otišli. Mislim da ni oni neće da se igraju.“</p>

  <p id="012-00138">Ralf sede i poče da buši rupice u pesku. Iznenadio se opazivši u jednoj kap krvi. Pažljivo je pogledao izgrizeni nokat i posmatrao kuglicu krvi koja se stvorila na mestu otkinute zanoktice.</p>

  <p id="012-00139">Svinjče nastavi.</p>

  <p id="012-00140">„Video sam ih kako se iskradaju dok smo skupljali drva. Otišli su onuda. Istim putem kojim je i on otišao.“</p>

  <p id="012-00141">Ralf završi s pregledom i diže oči uvis. Nebo je, kao da saoseća s krupnim promenama među dečacima, bilo drugačije, tako prevučeno izmaglicom da je vreli vazduh mestimično izgledao beo. Sunčev krug bio je srebrn i bez sjaja, kao da je bliži i ne tako vreo, pa ipak, vazduh je gušio.</p>

  <p id="012-00142">„Stalno su pravili nevolje, zar ne?“</p>

  <p id="012-00143">Glas je dopirao odnekud iza Ralfovog ramena i zvučao je zabrinuto.</p>

  <p id="012-00144">„Možemo mi bez njih. Bićemo srećniji sada, je 1’ da?“</p>

  <p id="012-00145">Ralf se uspravi. Blizanci su stigli, vukući veliko deblo i keseći se zbog svog podviga. Bacili su drvo na žeravicu tako da su poletele iskre.</p>

  <p id="012-00146">„Možemo mi i sami, je 1’ da?“</p>

  <p id="012-00147">Vrlo dugo, dok se deblo sušilo, palilo i crvenelo, Ralf je sedeo na pesku i ćutao. Nije video kako Svinjče prilazi blizancima i nešto im šapuće, niti da su sva trojica otišla u šumu.</p>

  <p id="012-00148">„Izvoli.“</p>

  <p id="012-00149">Pribrao se uz trzaj. Svinjče i blizanci stajali su pored njega, natovareni voćem.</p>

  <p id="012-00150">„Mislio sam“, reče Svinjče, „da možda napravimo malu gozbu.“</p>

  <p id="012-00151">Tri dečaka sedoše. Doneli su veoma mnogo voća, dobro sazrelog. Široko su se osmehnuli Ralfu kad je uzeo malo i počeo da jede.</p>

  <p id="012-00152">„Hvala“, rekao im je. Zatim je ponovio, zadovoljno iznenađen: „Hvala!“</p>

  <p id="012-00153">„Biće nam dobro“, reče Svinjče. „Oni koji nemaju zdravog razuma prave nevolje na ovom ostrvu. Napravićemo malu vruću vatru...“</p>

  <p id="012-00154">Ralf se setio šta ga je brinulo.</p>

  <p id="012-00155">„Gde je Sajmon?“</p>

  <p id="012-00156">„Ne znam.“</p>

  <p id="012-00157">„Misliš da je krenuo na planinu?“</p>

  <p id="012-00158">Svinjče prsnu u glasan smeh i uze još voća.</p>

  <p id="012-00159">„Možda.“ Progutao je punu šaku. „On je lud.“</p>

  <p id="012-00160">&nbsp;</p>

  <p class="p6" id="012-00161">Sajmon je prošao pored oblasti obrasle voćkama, ali mališani su bili suviše zauzeti vatrom na plaži, pa ga nisu pratili. Nastavio je kroz puzavice sve dok nije stigao do velike prostirke pored čistine i zavukao se iza nje. Iza zastora od lišća sunce je šibalo zemlju, a leptiri su u sredini plesali svoj beskrajni ples. Kleknuo je i sunčeva strela ga je pogodila. Prošli put vazduh kao da je treperio od vrućine, ali sada je pretio. Uskoro mu je znoj natapao dugu oštru kosu. Nervozno se promeškoljio, ali nije mogao da se sakrije od sunca. Uskoro je bio žedan, a zatim veoma žedan.</p>

  <p id="012-00162">Ostao je da sedi.</p>

  <p id="012-00163">&nbsp;</p>

  <p class="p6" id="012-00164">Mnogo niže na plaži, Džek je stajao ispred male grupe dečaka. Izgledao je beskrajno srećan.</p>

  <p id="012-00165">„Lov“, rekao je. Odmerio ih je. Svaki je na glavi imao ostatke crne kape, a davno nekad stajali su u dva ozbiljna reda i imali anđeoske glasove.</p>

  <p id="012-00166">„Lovićemo. Ja ću biti vođa.“</p>

  <p id="012-00167">Klimnuli su glavom i kriza je lako prošla.</p>

  <p id="012-00168">„A zatim – zver.“</p>

  <p id="012-00169">Promeškoljili su se i pogledali ka šumi.</p>

  <p id="012-00170">„Kažem vam ovo. Nećemo se mučiti sa zveri.“</p>

  <p id="012-00171">Klimnuo je glavom.</p>

  <p id="012-00172">„Zaboravićemo zver.“</p>

  <p id="012-00173">„Tako je!“</p>

  <p id="012-00174">„Da!“</p>

  <p id="012-00175">„Zaboravimo zver!“</p>

  <p id="012-00176">Ako je Džeka iznenadila njihova revnost, nije to pokazao.</p>

  <p id="012-00177">„Još nešto. Ne bi trebalo da toliko sanjamo ovde dole. Ovde smo blizu kraja ostrva.“</p>

  <p id="012-00178">Vatreno su se saglasili, iz dubine svojih mučnih privatnih života.</p>

  <p id="012-00179">„Slušajte me sada. Možda ćemo kasnije morati do kamenog zamka, ali prvo idem da dovedem još velikih od školjke i ostalog. Ubićemo svinju i napraviti gozbu.“ zastao je i nastavio sporije. „A što se tiče zveri, kada nešto ulovimo, ostavićemo joj malo plena. Tako nas možda neće dirati.“</p>

  <p id="012-00180">Naglo se uspravio.</p>

  <p id="012-00181">„Idemo u šumu da lovimo.“</p>

  <p id="012-00182">Okrenuo se i potrčao, a trenutak-dva kasnije svi su poslušno krenuli za njim.</p>

  <p id="012-00183">Raširili su se, nervozni, po šumi. Džek je gotovo odmah pronašao raskopano razbacano korenje, znak da su tu bile svinje, i uskoro je trag postao sasvim svež. Pokazao je ostalim lovcima da budu tihi i sam krenuo napred. Bio je srećan, i vlažnu tamu šume nosio je kao staru odeću. Došunjao se do strmine od stenja i raštrkanog drveća.</p>

  <p id="012-00184">Svinje su, nalik na nabrekle vreće masti, ležale puteno uživajući u senci drveća. Nije bilo vetra, pa im je oprez popustio, a Džek je uvežbao da bude tih kao senka. Nečujno se udaljio i izdao uputstva svojim skrivenim lovcima. Svi polako krenuše napred, nemo se znojeći na vrućini. Pod drvećem jedno uho lenjo zamlatara. Malo odvojena od ostalih, utonula u materinsko blaženstvo, ležala je najveća krmača u krdu. Bila je ružičasto-crna, a ogromni nabrekli stomak iskitili su joj prasići koji su spavali, vrpoljili se i skičali.</p>

  <p id="012-00185">Petnaestak metara od krda Džek stade i pokaza krmaču ispruženom rukom. Osvrnuo se da se uveri kako su svi shvatili, a ostali mu zaklimaše glavama. Red desnica zabaci se unazad.</p>

  <p id="012-00186">„Sad!“</p>

  <p id="012-00187">Krdo se trgnu, a drvena koplja vrhova otvrdlih u vatri poleteše prema odabranoj krmači sa svega deset metara razmaka. Jedno prase ludački zaskiča i pojuri ka moru vukući za sobom Rodžerovo koplje. Krmača dahtavo skiknu i zatetura se; dva koplja štrčala su joj iz debelog bedra. Dečaci povikaše i jurnuše napred, prasići se raštrkaše, a krmača probi povorku i potrča u šumu dižući silnu galamu.</p>

  <p id="012-00188">„Za njom!“</p>

  <p id="012-00189">Jurnuli su svinjskom stazom, ali šuma je bila previše tamna i gusta, pa ih je Džek, psujući, zaustavio i rasporedio među stabla. Zatim je dugo ćutao, ali je disao tako burno da su svi osetili strahopoštovanje prema njemu, i zgledali se s nelagodnim divljenjem. Najzad je uperio kažiprst u tlo.</p>

  <p id="012-00190">„Eno.“</p>

  <p id="012-00191">Pre nego što su ostali stigli da pogledaju kaplju krvi, Džek je skrenuo, ispitivao trag, dodirnuo labavu granu. Pratio je trag, tajanstveno samouveren i uvek u pravu, a lovci su gazili za njim.</p>

  <p id="012-00192">Zastao je ispred zakloništa.</p>

  <p id="012-00193">„Unutra.“</p>

  <p id="012-00194">Opkolili su zaklonište, ali krmača se izvukla s još jednim kopljem zarivenim u bok. Koplja su se vukla za njom i usporavala je, a oštri rasečeni vrhovi nanosili su joj bol. Naletela je na stablo i jedno koplje joj se još dublje zarilo; posle toga je svaki lovac lako mogao da je sledi po kapljicama jarkocrvene krvi. Popodne se vuklo, magličasto i strašno od vlažne vrućine; krmača je teturala ispred lovaca, krvareći, poludela, a lovci su je sledili, opčinjeni žudnjom, uzbuđeni dugom hajkom i prolivenom krvlju. Videli su je, gotovo su je stigli, ali ona poslednjom snagom jurnu i ponovo odmaknu. Bili su tačno iza nje kad je isteturala na čistinu obraslu šarenim cvećem, gde su leptiri plesali u vrelom nepomičnom vazduhu.</p>

  <p id="012-00195">Ovde je, pogođena vrućinom, krmača pala, i lovci su se bacili na nju. Od ove užasne navale iz nepoznatog sveta svinja je pobesnela; skičala je i otimala se, a vazduh se napunio znojem, bukom, krvlju i strahom. Rodžer je trčao oko gomile, bockao kopljem kad god se pojavila svinjska koža. Džek je ležao povrh krmače i ubadao je nožem. Rodžer je našao metu za svoje koplje i gurao dok se nije naslonio na koplje svom težinom. Koplje je napredovalo centimetar po centimetar, a prestrašeno skičanje preobrazilo se u piskavi krik. Onda je Džek pronašao grlo i topla krv pokuljala mu je po rukama. Krmača se srušila pod lovcima što su, teški i zadovoljni, popadali po njoj. Leptiri su i daje plesali, obuzeti, na središtu čistine.</p>

  <p id="012-00196">Najzad je uzbuđenje zbog ulova jenjalo. Dečaci su se povukli, a Džek je ustao i podigao ruke.</p>

  <p id="012-00197">„Gledajte.“</p>

  <p id="012-00198">Zacerekao se i zamahnuo, a dečaci su se smejali njegovim dlanovima što su se pušili. Onda je Džek zgrabio Morisa i rastrljao mu krv po obrazima. Rodžer poče da izvlači koplje i dečaci ga tek tada opaziše. Robert je sve uredio rečenicom koju su svi dočekali gromoglasnim smehom.</p>

  <p id="012-00199">„Pravo u dupe!“</p>

  <p id="012-00200">„Jesi čuo?“</p>

  <p id="012-00201">„Čuješ šta je rekao?“</p>

  <p id="012-00202">„Pravo u dupe!“</p>

  <p id="012-00203">Ovog puta su Robert i Moris igrali dve uloge, a Morisovo oponašanje krmačinih napora da izbegne koplja bio je tako smešno da su dečacima išle suze na oči.</p>

  <p id="012-00204">Na kraju je čak i ovo zgasnulo. Džek stade da čisti ruke o kamen. Onda uze da obrađuje krmaču; rasporio ju je, vadio tople kese šarene utrobe i ređao ih na kamen, a ostali su ga posmatrali. Usput je govorio.</p>

  <p id="012-00205">„Ponećemo meso plažom. Ja ću se vratiti na platformu i pozvaću ostale na gozbu. To će nam dati vremena.“</p>

  <p id="012-00206">Rodžer progovori.</p>

  <p id="012-00207">„Vođo...“</p>

  <p id="012-00208">„Kako ćemo zapaliti vatru?“</p>

  <p id="012-00209">Džek se uspravi u čučnju i namršteno pogleda svinju.</p>

  <p id="012-00210">„Napašćemo ih i uzećemo vatru. Treba da vas bude četvorica: Henri i ti, Bil i Moris. Namazaćemo lica i prikrašćemo se; Rodžer neka zgrabi zapaljenu granu dok ja kažem šta imam. Ostali neka odnesu ono tamo gde smo bili. Tamo ćemo zapaliti vatru. A posle toga...“</p>

  <p id="012-00211">Zaćutao je i ustao, gledajući u senke ispod drveća. Ponovo je progovorio tišim glasom.</p>

  <p id="012-00212">„Ali ostavićemo deo plena za...“</p>

  <p id="012-00213">Kleknuo je ponovo i nastavio da radi nožem. Dečaci se zbiše oko njega. Preko ramena se obratio Rodžeru.</p>

  <p id="012-00214">„Zaoštri motku na oba kraja.“</p>

  <p id="012-00215">Zatim je ustao, držeći svinjsku glavu iz koje je kapala krv.</p>

  <p id="012-00216">„Gde je ta motka?“</p>

  <p id="012-00217">„Evo.“</p>

  <p id="012-00218">„Zabodi jedan kraj u zemlju. O, to je kamen. Zabodi ga u pukotinu. Ovde.“</p>

  <p id="012-00219">Džek podiže glavu i nabi meki vrat na zašiljenu motku koja izbi na usta. Odmakao se, a glava je ostala da visi; malo krvi poteklo je niz motku.</p>

  <p id="012-00220">I dečaci su nagonski ustuknuli, a šuma je bila veoma tiha. Osluškivali su; najglasnije je bilo zujanje muva iznad prosutih creva.</p>

  <p id="012-00221">Džek progovori šapatom.</p>

  <p id="012-00222">„Podignite svinju.“</p>

  <p id="012-00223">Moris i Robert nabili su svinju na motku, podigli je onako tešku i spremni čekali. U tišini, iznad skorele krvi, odjednom su izgledali tajanstveno.</p>

  <p id="012-00224">Džek progovori glasno.</p>

  <p id="012-00225">„Ova glava je za zver. To je dar.“</p>

  <p id="012-00226">Tišina je prihvatila dar i ulila im strahopoštovanje. Glava je ostala na mestu, mutnih očiju, neznatno iskežena, zuba pocrnelih od krvi. Odjednom su svi potrčali što su brže mogli, kroz šumu, prema otvorenoj plaži.</p>

  <p id="012-00227">&nbsp;</p>

  <p class="p6" id="012-00228">Sajmon je ostao gde je bio, poput smeđe sličice, skriven lišćem. Čak i kad zatvori oči, video je krmačinu glavu. Polusklopljene oči svinje, mutne od beskrajnog cinizma života odraslih, uveravale su Sajmona da je sve to loše.</p>

  <p id="012-00229">„To znam.“</p>

  <p id="012-00230">Shvatio je da je govorio naglas. Brzo je otvorio oči i video glavu kako se veselo ceri na čudnom svetlu dana, ne obazirući se na muve, prosuta creva, čak ni na ponižavajući položaj na kocu.</p>

  <p id="012-00231">Sajmon okrenu glavu i obliza suve usne.</p>

  <p id="012-00232">Dar za zver. Hoće li zver doći po dar? Glava kao da se slaže sa mnom, pomislio je. Beži, reče glava nemo, vrati se ostalima. Šalim se – zašto bi se mučio? Samo si pogrešio, to je sve. Malo te boli glava, možda od nečega što si pojeo. Vrati se, dete, reče glava nemo.</p>

  <p id="012-00233">Sajmon podiže pogled, osećajući težinu mokre kose, i zagleda se u nebo. Gore je, prvi put, bilo oblaka; velike nabrekle kule štrčale su iznad ostrva, sive, beličaste i bakarne. Oblaci su sedeli na tlu; lučili su, cedili iz časa u čas ovu zagušljivu, mučnu vrućinu. Čak i leptiri su napustili čistinu gde je krv kapala s izopačene, iskežene glave. Sajmon pognu glavu, pažljivo žmureći, i pokri oči rukama. Pod drvećem nije bilo senki, ali sve je bilo biserasto skamenjeno, pa je sve ono stvarno zapravo delovalo nejasno, kao priviđenje. Hrpa creva postala je crna grudva muva što su zujale poput testere. Posle nekog vremena otkrile su Sajmona. Prežderane, sletele su mu na potočiće znoja da piju. Golicale su ga ispod nozdrva i skakutale mu po butinama. Bile su crne i zelenkaste i bezbrojne. Ispred Sajmona, Gospodar muva je stajao na motki i kesio se. Sajmon je najzad odustao i pogledao; video je bele zube, mutne oči, krv. Prikovao je pogled za taj drevni, neizbežni znak prepoznavanja. U Sajmonovoj desnoj slepoočnici krv poče da udara u mozak.</p>

  <p id="012-00234">&nbsp;</p>

  <p class="p6" id="012-00235">Ralf i Svinjče ležali su na pesku, zurili u vatru i odsutno bacali kamenčiće u bezdimno ognjište.</p>

  <p id="012-00236">„Ona grana je otišla.“</p>

  <p id="012-00237">„Gde su Semierik?“</p>

  <p id="012-00238">„Treba nam još drveta. Nestalo nam je zelenih grana.“</p>

  <p id="012-00239">Ralf uzdahnu i ustade. Pod palmama na platformi nije bilo senki, samo ovo čudno svetlo koje kao da je odjednom dopiralo sa svih strana. Visoko gore, između naduvenih oblaka, grom opali kao top.</p>

  <p id="012-00240">„Biće potop.“</p>

  <p id="012-00241">„Šta ćemo s vatrom?“</p>

  <p id="012-00242">Ralf otrča u šumu i vrati se s bogatom lisnatom granom, pa je baci u vatru. Grana zapucketa, listovi se uviše, izbi žuti dim.</p>

  <p id="012-00243">Svinjče je žvrljao prstima po pesku.</p>

  <p id="012-00244">„Nevolja je što nemam dovoljno ljudi za održavanje vatre. Semierika moraš da brojiš kao jednu smenu. Oni sve rade zajedno...“</p>

  <p id="012-00245">„Naravno.“</p>

  <p id="012-00246">„Pa, to nije pošteno. Shvataš? Trebalo bi da rade u dve smene.“</p>

  <p id="012-00247">Ralf je razmislio i shvatio. Tištalo ga je što ne razmišlja kao odrasli, pa je uzdahnuo. Ostrvo je postajalo sve gore.</p>

  <p id="012-00248">Svinjče pogleda vatru.</p>

  <p id="012-00249">„Uskoro će nam trebati još jedna zelena grana.“</p>

  <p id="012-00250">Ralf se prevrnu.</p>

  <p id="012-00251">„Svinjče. Šta ćemo da radimo?“</p>

  <p id="012-00252">„Moraćemo da se snađemo bez njih.“</p>

  <p id="012-00253">„Ali... vatra.“</p>

  <p id="012-00254">Namršteno je pogledao crno-belu masu u kojoj su ležali neizgoreli krajevi grana. Pokušao je da nađe prave reči.</p>

  <p id="012-00255">„Bojim se.“</p>

  <p id="012-00256">Video je da ga Svinjče gleda i slepo nastavio.</p>

  <p id="012-00257">„Ne zveri. Mislim, bojim se i zveri, ali niko drugi ne razume vatru. Ako ti neko dobaci uže dok se daviš. Ako ti lekar kaže da uzmeš lek ili ćeš umreti – uzećeš ga, zar ne? Zar ne?“</p>

  <p id="012-00258">„Naravno da bih.“</p>

  <p id="012-00259">„Kako ne vide? Kako ne shvataju? Bez dimnog signala umrećemo ovde. Vidi ovo!“</p>

  <p id="012-00260">Talas vrelog vazduha treperio je iznad pepela, ali bez pramička dima.</p>

  <p id="012-00261">„Ne možemo da održavamo vatru. A njih baš briga. A što je još važnije...“ Zagledao se u Svinjčetovo lice izbrazdano znojem.</p>

  <p id="012-00262">„Što je važnije – i <span class="t7">mene je</span> ponekad baš briga. Šta ako postanem kao drugi – da me nizašta ne bude briga? Šta će biti s nama?“</p>

  <p id="012-00263">Svinjče skide naočari, vrlo zabrinut.</p>

  <p id="012-00264">„Ne znam, Ralfe. Moramo da guramo dalje. Tako bi odrasli učinili.“</p>

  <p id="012-00265">Ralf, pošto je već počeo da otvara dušu, nastavi.</p>

  <p id="012-00266">„Svinjče, šta nije u redu?“</p>

  <p id="012-00267">Svinjče ga preneraženo pogleda.</p>

  <p id="012-00268">„Misliš na...“</p>

  <p id="012-00269">„Ne, ne to... Mislim... Zašto se sve ovako ruši?“</p>

  <p id="012-00270">Svinjče polako i zamišljeno protrlja naočari. Kad je shvatio koliko ga Ralf prihvata, zarumeneo se od ponosa.</p>

  <p id="012-00271">„Ne znam, Ralfe. Mislim da je zbog njega.“</p>

  <p id="012-00272">„Zbog Džeka?“</p>

  <p id="012-00273">„Zbog Džeka.“ I oko ovog imena stvarao se tabu.</p>

  <p id="012-00274">Ralf ozbiljno klimnu glavom.</p>

  <p id="012-00275">„Da“, reče. „Mislim da je tako.“</p>

  <p id="012-00276">Obližnjom šumom zaori se urlik. Demonske prilike,lica išaranih crveno, belo i zeleno, zavijajući izleteše napolje, a mališani se razbežaše uz vrisku. Krajičkom oka Ralf vide kako Svinjče beži. Dve prilike dotrčaše do vatre. Ralf se pripremio za odbranu, ali su samo uzeli napola izgorele grane i otrčali plažom. Ostala trojica stajala su nepomično, gledajući Ralfa, a on vide da je najviši od njih, potpuno nag osim pojasa i boje, zapravo Džek.</p>

  <p id="012-00277">Ralfu se disanje povratilo. Progovorio je.</p>

  <p id="012-00278">„Pa?“</p>

  <p id="012-00279">Džek se nije obazro na njega. Podigao je koplje i povikao.</p>

  <p id="012-00280">„Slušajte me svi. Ja i moji lovci živimo na plaži, pored pljosnate stene. Lovimo, gostimo se i zabavljamo se. Ako želite da pristupite mom plemenu, dođite kod nas. Možda ću vas primiti. A možda i neću.“</p>

  <p id="012-00281">Zastao je i pogledao okolo. Iza maske ga nisu mučili stid i nesigurnost, pa je mogao svakoga da pogleda u oči. Ralf je klečao pored ostataka vatre kao trkač na početnoj liniji, a lice su mu napola skrivali kosa i čađ. Semierik su virili iza palme na ivici šume. Mališani su jecali pored bazena, iskrivljenih purpurnih lica, a Svinjče je stajao na platformi i stezao belu školjku u rukama.</p>

  <p id="012-00282">„Večeras imam gozbu. Ubili smo svinju i imamo meso. Dođite da jedete s nama ako hoćete.“</p>

  <p id="012-00283">Gore u klancima oblaka ponovo se razleže grmljavina. Džek i dva nepoznata divljaka se stresoše, pogledaše uvis i pribraše se. Mališani su nastavili da zavijaju. Džek je nešto čekao. Užurbano je šapnuo pratiocima.</p>

  <p id="012-00284">„Hajde – sad!“</p>

  <p id="012-00285">Oni nešto promrmljaše. Džek oštro progovori.</p>

  <p id="012-00286">„Hajde!“</p>

  <p id="012-00287">Dvojica divljaka se zgledaše, podigoše koplja i progovoriše uglas.</p>

  <p id="012-00288">„Poglavica je govorio.“</p>

  <p id="012-00289">Onda su se sva trojica okrenuli i otrčali u šumu.</p>

  <p id="012-00290">Ralf je ustao posmatrajući mesto na kom su divljaci iščezli. Prišli su mu Semierik i progovorili šapatom punim strahopoštovanja.</p>

  <p id="012-00291">„Mislio sam da je...“</p>

  <p id="012-00292">„... a ja sam...“</p>

  <p id="012-00293">„... uplašio...“</p>

  <p id="012-00294">Svinjče je stajao iznad njih na platformi, i dalje držeći školjku. „To su bili Džek, Moris i Robert“, reče Ralf. „Baš se dobro zabavljaju, zar ne?“</p>

  <p id="012-00295">„Mislio sam da ću dobiti napad astme.“</p>

  <p id="012-00296">„Nosi se i ti i tvoja asmara.“</p>

  <p id="012-00297">„Kad sam video Džeka, mislio sam da je došao po školjku. Ne znam zašto.“</p>

  <p id="012-00298">Grupa dečaka posmatrala je belu školjku s ljubavlju i poštovanjem. Svinjče je spusti Ralfu u ruke, a mališani, videvši poznati simbol, stadoše da se vraćaju.</p>

  <p id="012-00299">„Ne ovde.“</p>

  <p id="012-00300">Okrenuo se platformi, osećajući potrebu za obredom. Prvi se popeo Ralf, noseći školjku u naručju, zatim Svinjče, vrlo ozbiljan, pa blizanci, a za njima mališani i ostali.</p>

  <p id="012-00301">„Sedite svi. Došli su zbog vatre. Zabavljaju se. Ali...“</p>

  <p id="012-00302">Ralfa je zbunio kapak koji mu je zatvorio mozak. Hteo je nešto da kaže, a onda se kapak spustio.</p>

  <p id="012-00303">„Ali...“</p>

  <p id="012-00304">Gledali su ga ozbiljno, još ne sumnjajući u njegove sposobnosti. Ralf skloni glupavu kosu s očiju i pogleda Svinjčeta.</p>

  <p id="012-00305">„Ali... oh... vatra! Naravno, vatra!“</p>

  <p id="012-00306">Nasmejao se, ućutao, pa progovorio sasvim tečno.</p>

  <p id="012-00307">„Vatra je najvažnija. Bez vatre se nikad nećemo spasti. I ja bih voleo da stavim ratne boje i budem divljak. Ali moramo održavati vatru. Vatra je najvažnija stvar na ostrvu, zato što... zato što...“</p>

  <p id="012-00308">Ponovo je zaćutao, a tišina se ispuni sumnjama i čuđenjem.</p>

  <p id="012-00309">Svinjče mu užurbanu šapnu.</p>

  <p id="012-00310">„Spas.“</p>

  <p id="012-00311">„O, da. Bez vatre se nećemo spasti. Zato moramo da ostanemo pored vatre i pravimo dim.“</p>

  <p id="012-00312">Kad je ućutao, niko nije rekao ništa. Posle mnogih blistavih govora koje je Ralf održao na ovom mestu, njegove primedbe sada su zvučale nevešto, čak i mališanima.</p>

  <p id="012-00313">Najzad Bil pruži ruku da uzme školjku.</p>

  <p id="012-00314">„Sada kad ne možemo da založimo vatru gore – zato što ne možemo da ložimo vatru gore – treba nam više ljudi za održavanje vatre. Hajdemo na tu gozbu da im kažemo koliko nam je teško da održavamo vatru. A taj lov i sve – mislim to, kao divljaci – mora da je sjajna zabava.“</p>

  <p id="012-00315">Semierik uzeše školjku.</p>

  <p id="012-00316">„Mora da je zabavno, kao što Bil reče – a i pozvao nas je...“</p>

  <p id="012-00317">„...na gozbu...“</p>

  <p id="012-00318">„...meso...“</p>

  <p id="012-00319">„...kožurica...“</p>

  <p id="012-00320">„...prijalo bi mi malo mesa...“</p>

  <p id="012-00321">Ralf podiže ruku.</p>

  <p id="012-00322">„Zašto ne bismo sami nabavili sebi meso?“</p>

  <p id="012-00323">Blizanci se zgledaše. Bil odgovori.</p>

  <p id="012-00324">„Ne želimo da idemo u džunglu.“</p>

  <p id="012-00325">Ralf iskrivi lice.</p>

  <p id="012-00326">„On... znaš... ide.“</p>

  <p id="012-00327">„On je lovac. Svi su oni lovci. To je drugo.“</p>

  <p id="012-00328">Niko nije govorio nekoliko trenutaka, a onda Svinjče promrmlja pesku.</p>

  <p id="012-00329">„Meso...“</p>

  <p id="012-00330">Mališani su sedeli, svečano mislili na meso i balavili. Iznad njih top ponovo opali i suvo lišće palmi zaklopara na iznenadnom naletu vrelog vetra.</p>

  <p id="012-00331">&nbsp;</p>

  <p class="p6" id="012-00332">„Ti si mali glupan“, reče Gospodar muva, „obična mala glupa neznalica.“</p>

  <p id="012-00333">Sajmon pomače otečeni jezik, ali ne reče ništa.</p>

  <p id="012-00334">„Zar se ne slažeš?“, upita Gospodar muva. „Zar nisi obična mala glupa neznalica?“</p>

  <p id="012-00335">Sajmon mu ponovo nemo odgovori.</p>

  <p id="012-00336">„Dobro“, reče Gospodar muva, „bolje trči da se igraš s ostalima. Oni misle da si lud. Ne želiš da te Ralf smatra ludim, zar ne? Mnogo voliš Ralfa, je li tako? I Svinjče, i Džeka?“</p>

  <p id="012-00337">Sajmon je držao glavu malo podignutu. Nije mogao da skrene pogled s Gospodara muva koji je lebdeo ispred njega.</p>

  <p id="012-00338">„Šta radiš ovde sam? Zar me se ne bojiš?“</p>

  <p id="012-00339">Sajmon odmahnu glavom.</p>

  <p id="012-00340">„Ovde nema nikoga da ti pomogne. Samo ja. A ja sam Zver.“ Sajmonova usta su se pokrenula i proizvela čujne reči. „Svinjska glava na kocu.“</p>

  <p id="012-00341">„Smešno je što ste i pomislili da možete da ulovite i ubijete Zver“, reče glava. Trenutak-dva šuma i druga nejasno poznata mesta odjekivala su od parodije smeha. „Znao si, zar ne? Da sam deo vas? Blizu, blizu, blizu! Ja sam razlog što ništa ne valja? Što je sve onakvo kakvo jeste?“</p>

  <p id="012-00342">Ponovo se razleže štektavi smeh.</p>

  <p id="012-00343">„Hajde“, reče Gospodar muva. „Vrati se ostalima i zaboravićemo celu stvar.“</p>

  <p id="012-00344">Sajmonu se vrtelo u glavi. Oči su mu bile napola sklopljene kao da oponaša onu izopačenost na kocu. Znao je da mu predstoji napad. Gospodar muva rastao je kao balon.</p>

  <p id="012-00345">„Ovo je smešno. Savršeno dobro znaš da ćeš me ponovo sresti tamo dole – zato se ne trudi da bežiš.“</p>

  <p id="012-00346">Sajmonovo telo bilo je izvijeno i kruto. Gospodar muva progovorio je nastavničkim glasom.</p>

  <p id="012-00347">„Ovo je otišlo predaleko. Jadno moje zavedeno dete, misliš da si pametniji od mene?“</p>

  <p id="012-00348">Usledila je pauza.</p>

  <p id="012-00349">„Upozoravam te. Gubim nerve. Zar ne vidiš? Nepoželjan si. Razumeš? Zabavljaćemo se na ovom ostrvu. Razumeš? Zabavljaćemo se na ovom ostrvu! Zato ništa ne pokušavaj, jadni zavedeni dečače, ili...“</p>

  <p id="012-00350">Sajmon shvati da gleda u ogromna usta. U njima je vladala tama, tama koja se širila.</p>

  <p id="012-00351">„... Ili“, reče Gospodar muva, „ili ćemo te udesiti. Shvataš? Džek i Rodžer i Moris i Robert i Bil i Svinjče i Ralf. Zar ne? Shvataš?“</p>

  <p id="012-00352">Sajmon se našao u ustima. Pao je i izgubio svest.</p>
</body>
</html>
