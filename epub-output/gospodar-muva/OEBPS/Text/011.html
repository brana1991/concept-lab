<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="hr">
<head>
  <link href="../Styles/style.css" rel="stylesheet" type="text/css"/>

  <title>SEDMO POGLAVLJE</title>
</head>

<body>
  <h2 class="h21" id="011-00251">SEDMO POGLAVLJE</h2>

  <p class="p5" id="011-00001"><span class="t6">Senke i visoka stabla</span></p>

  <p class="p6" id="011-00002">Staza koju su utabale svinje vodila je pored vode, uz razbacano kamenje, ka drugoj strani, i Ralf je rado pustio Džeka da predvodi grupu. Kad bi čovek mogao da ne čuje sporo usisavanje mora kad se povlači i vrenje kad se vraća, lako bi zaboravio kako su sivi i pusti grebeni s obe strane obrasli paprati, možda bi se iz misli i mogla izbaciti zver, možda bi bilo moguće malo sanjariti. Sunce je prešlo zenit i popodnevna vrućina spuštala se na ostrvo. Ralf je poslao poruku napred Džeku, i kad su sledeći put naišli na voće, čitava povorka zaustavila se da jede.</p>

  <p id="011-00003">Ralf je seo i prvi put tog dana postao svestan vrućine. Zgađeno je cimnuo svoju sivu košulju i pitao se da li da se poduhvati pustolovine pranja. Sedeći na, kako se činilo, čak i za ovo ostrvo neuobičajenoj vrućini, Ralf je razmišljao o svojoj higijeni. Voleo bi da ima makaze i odseče kosu – zabacio ju je unazad – da odseče tu prljavu kosu na dva centimetra. Voleo bi da se okupa, da se lepo potopi u kadu i nasapuna. Probno je prešao jezikom preko zuba i zaključio da ni četkica za zube ne bi bila naodmet. Zatim, tu su nokti...</p>

  <p id="011-00004">Ralf okrenu šake i pažljivo pogleda nokte. Bili su izgrizeni do kože, mada se Ralf nije sećao kad je ponovo počeo s tom navikom, niti kada se njome bavio.</p>

  <p id="011-00005">„Još malo pa ću početi da sisam palac...“</p>

  <p id="011-00006">Kradomice se osvrnuo oko sebe. Niko ga nije čuo. Lovci su sedeli, gostili se lakim obrokom i ubeđivali sebe da dobijaju dovoljno snage od banana i onog drugog voća, maslinastosivog, pihtijastog. Ralf ih pogleda poredeći ih sa svojom nekadašnjom čistoćom. Bili su prljavi, ne upadljivo prljavi kao dečaci kad padnu u blato ili kada jako pokisnu. Niko od njih nije na prvi pogled bio zreo za tuš, pa ipak – kosa predugačka, tu i tamo ulepljena, zamršena oko lista ili grančice; lica prilično čista od žvakanja i znojenja, ali na nepristupačnijim mestima zatamnjena nekakvom senkom; odeća otrcana, kruta od znoja, kao i njegova, obučena ne iz pristojnosti nego iz navike; koža perutava od soli...</p>

  <p id="011-00007">Otkrio je, pomalo teška srca, da sve ovo sada prihvata kao normalno, da mu ne smeta. Uzdahnuo je i gurnuo stabljiku s koje je ubrao voćku. Lovci su se već iskradali da se olakšaju u šumi ili dole među stenjem. Okrenuo se i pogledao more.</p>

  <p id="011-00008">Odavde, s druge strane ostrva, vidik je bio potpuno drugačiji. Voda okeana bila je previše hladna za magličaste čarolije priviđenja, i horizont je bio tvrd, jasnoplav. Ralf odšeta do stena. Odozdo, gotovo s nivoa mora, pogledom je mogao da prati neprestano nadimanje talasa iz dubina. Bili su kilometrima široki, naizgled nisu tukli obalu niti nastajali iz plićaka. Jezdili su celom dužinom ostrva ne obazirući se na kopno, zauzeti drugim ciljem; nije to bilo talasanje, nego se čitav okean neobuzdano nadimao i splašnjavao. More se prvo povlačilo, stvarajući kaskade i vodopade, spustilo bi se između stenja i zalizalo morsku travu kao pramenove sjajne kose; zatim bi zastalo, nakupilo se i podiglo uz urlik, neodoljivo bi prelilo sve vrhove kamenja, popelo bi se uz mali greben i poslalo uz usek masu prštave pene koja bi se zaustavila na korak-dva od Ralfa.</p>

  <p id="011-00009">Ralf je posmatrao dizanje i spuštanje vode, talas za talasom, sve dok mu um nije obamro od ravnodušnosti mora. Postepeno mu je beskrajnost te vode silom privukla pažnju. Ovo je granica, prepreka. S druge strane ostrva, u podne okupano priviđenjima, iza štita spokojne lagune, moglo se sanjati o spasu, ali ovde, pred surovom svojeglavošću okeana, osećao se bespomoćno, zarobljeno, ukleto...</p>

  <p id="011-00010">Sajmon mu je nešto govorio u uho. Ralf otkri da obema rukama steže kamen, gotovo bolno, otkri da ga celo telo boli, da su mu mišići vrata ukrućeni, a usta širom otvorena.</p>

  <p id="011-00011">„Vratićeš se odakle si došao.“</p>

  <p id="011-00012">Sajmon je klimao glavom govoreći. Klečao je na jednom kolenu i gledao naniže s više stene za koju se držao obema rukama; drugu nogu pružio je naniže do Ralfa.</p>

  <p id="011-00013">Ralf se zbunio; potražio je razjašnjenje na Sajmonovom licu.</p>

  <p id="011-00014">„Tako je veliko, hoću da kažem...“</p>

  <p id="011-00015">Sajmon klimnu glavom.</p>

  <p id="011-00016">„Ipak. Vratićeš se ti, rekao bih.“</p>

  <p id="011-00017">Napetost u Ralfovom telu malo je popustila. Ovlaš je pogledao more, a onda se gorko osmehnuo Sajmonu.</p>

  <p id="011-00018">„Da nemaš slučajno brod u džepu?“</p>

  <p id="011-00019">Sajmon se isceri i odmahnu glavom.</p>

  <p id="011-00020">„Otkud onda znaš?“</p>

  <p id="011-00021">Pošto mu Sajmon nije odgovorio, Ralf suvo reče: „Ti si lud.“</p>

  <p id="011-00022">Sajmon zatrese glavom tako žestoko da mu je crna kosa poletela preko lica.</p>

  <p id="011-00023">„<span class="t7">Ne. Nisam lud. Samo mislim da ćeš se sigurno vratiti.</span>“</p>

  <p id="011-00024">Trenutak-dva obojica su ćutali. A onda su se iznenada osmehnuli jedan drugom.</p>

  <p id="011-00025">&nbsp;</p>

  <p class="p6" id="011-00026">Rodžer doviknu iza stene.</p>

  <p id="011-00027">„Dođite da vidite!“</p>

  <p id="011-00028">Zemlja blizu svinjske staze bila je isprevrtana, i video se izmet koji se pušio. Džek se sagnu kao da je zaljubljen.</p>

  <p id="011-00029">„Ralfe, meso nam treba čak i ako lovimo ono drugo.“</p>

  <p id="011-00030">„Ako nam je usput, lovićemo.“</p>

  <p id="011-00031">Krenuli su dalje, lovci zbijeni, pomalo uplašeni od spominjanja zveri, s Džekom u prethodnici. Išli su sporije nego što je</p>

  <p id="011-00032">Ralf želeo, pa ipak, radovao se što se vuče, držeći koplje obema rukama. Džek je naišao na nešto važno i povorka je stala. Ralf se naslonio na drvo i iznenada ponovo utonuo u sanjarenje. Džek predvodi lov, imaju vremena da stignu na planinu...</p>

  <p id="011-00033">&nbsp;</p>

  <p class="p6" id="011-00034">Nekada su, kad je njegov otac premešten iz Čatama u Devonport, živeli u kućici na samoj ivici močvare. U nizu kuća koje je Ralf upoznao, ova se izdvajala zato što je iz nje otišao u internat. Mama je tada još bila s njima, a tata je svaki dan dolazio kući s posla. Divlji poniji prilazili su do kamenog zida u dnu bašte, i padao je sneg. Odmah iza kuće stajala je nekakva šupa za alat, pa je Ralf ležao u njoj i posmatrao lepršanje pahulja; gledao je vlažne tačke na kojima su pahulje umirale, onda bi uočio prvu koja je pala na tlo ne istopivši se, a zatim posmatrao kako čitavo tlo postaje belo. Kad mu je postalo hladno, ušao je u kuću i gledao kroz prozor, uz sjajni bakarni čajnik i poslužavnik sa sličicama plavih čovečuljaka...</p>

  <p id="011-00035">Pre spavanja dobijao je činiju kukuruznih pahuljica sa šećerom i pavlakom. A knjige – stajale su na polici pored kreveta, oslonjene jedna na drugu, a dve-tri su uvek ležale ravno preko ostalih, jer ga je mrzelo da ih vrati na mesto. Knjige su bile išarane, pune magarećih ušiju. Bila je tu jedna šarena, sjajna, o Topsi i Mopsi; nikad je nije pročitao jer je bila od dvema devojčicama; bila je jedna o Mađioničaru; nju je čitao s nekakvim potisnutim strahom, preskačući jezivu sliku pauka na strani dvadeset sedam. Imao je i knjigu o ljudima koji su iskopavali stvari u Egiptu, zatim <span class="t7">Knjigu o vozovima za dečake, Knjigu o brodovima za dečake.</span> Živo ih se prisetio; mogao je da pruži ruku i dodirne ih, da oseti težinu i sporost <span class="t7">Mamutske knjige za dečake</span> dok klizi iz police... Sve je bilo u redu, sve je bilo vedro i druželjubivo.</p>

  <p id="011-00036">&nbsp;</p>

  <p class="p6" id="011-00037">Pred njima nešto zaprašta u žbunju. Dečaci se uplašeno baciše ustranu sa svinjske staze i zavukoše se vrišteći među puzavice. Ralf opazi kako Džek skače ustranu i pada. Onda se na stazi pojavilo neko stvorenje i pojurilo za njima; preteći je groktalo, blistavih kljova. Ralf otkri da može hladne glave da odmeri razdaljinu i da nacilja. Kad je vepar bio na svega pet metara od njega, hitnuo je taj glupi drveni štap koji je nosao svuda okolo, video ga kako pogađa krupnu njušku i ostaje zaboden za trenutak. Vepar zaskiča i skrenu u stranu. Dečaci se razgalamiše i ponovo povrveše stazom, Džek dotrča natrag i stade da bocka žbunje.</p>

  <p id="011-00038">„Ovuda...“</p>

  <p id="011-00039">„Ali napašće nas!“</p>

  <p id="011-00040">„Ovuda, rekao sam...“</p>

  <p id="011-00041">Vepar im je izmicao. Našli su još jednu stazu, uporedo s prvom, i Džek jurnu. Ralfa su ispunili strah, strepnja i ponos. „Pogodio sam ga! Koplje mu se zabolo u...“</p>

  <p id="011-00042">Izašli su, neočekivano, na čistinu pored mora. Džek zaviri iza gole stene i zabrinu se.</p>

  <p id="011-00043">„Nema ga.“</p>

  <p id="011-00044">„Pogodio sam ga“, ponovi Ralf, „i koplje se malo zabo!o.“ Trebao mu je svedok.</p>

  <p id="011-00045">„Zar me niste videli?“</p>

  <p id="011-00046">Moris klimnu glavom.</p>

  <p id="011-00047">„Ja sam te video. Posred njuške – zviz!“</p>

  <p id="011-00048">Ralf nastavi, uzbuđen.</p>

  <p id="011-00049">„Pogodio sam ga. Koplje se zarilo. Ranio sam ga!“</p>

  <p id="011-00050">Kupao se u novostečenom poštovanju i pomislio da lov i nije tako loš.</p>

  <p id="011-00051">„Dobro sam ga zviznuo. To je bila ta zver, mislim!“ Džek se vratio.</p>

  <p id="011-00052">„To nije bila zver. To je bio vepar.“</p>

  <p id="011-00053">„Pogodio sam ga.“</p>

  <p id="011-00054">„Zašto ga nisi uhvatio? Ja sam pokušao...“</p>

  <p id="011-00055">Ralf povisi glas.</p>

  <p id="011-00056">„Ali vepar!“</p>

  <p id="011-00057">Džek odjednom pocrvene.</p>

  <p id="011-00058">„Rekao si da će nas napasti. Što si ga gađao? Što nisi sačekao?“</p>

  <p id="011-00059">Ispružio je ruku.</p>

  <p id="011-00060">„Pogledaj.“</p>

  <p id="011-00061">Pokazao im je levu podlakticu. Sa spoljne strane imao je ogrebotinu; nije bila velika, ali je krvarila.</p>

  <p id="011-00062">„To mi je uradio kljovama. Nisam stigao da spustim koplje.“</p>

  <p id="011-00063">Pažnja svih usmerila se na Džeka.</p>

  <p id="011-00064">„To je rana“, reče Sajmon. „Treba da je isisaš, kao Berengarija.“<a id="a11"/><a href="../Text/notes.html#a18"><span class="t8">1</span></a></p>

  <p id="011-00065">Džek uze da sisa ranu.</p>

  <p id="011-00066">„Pogodio sam ga“, reče Ralf ljutito. „Pogodio sam ga kopljem, ranio sam ga.“</p>

  <p id="011-00067">Trudio se da privuče pažnju dečaka.</p>

  <p id="011-00068">„Jurio je stazom. Bacio sam koplje, ovako...“</p>

  <p id="011-00069">Robert zareža na njega. Ralf se uključi u igru i svi se nasmejaše. Uskoro su svi zamahivali na Roberta, koji se pravio da nasrće na njih.</p>

  <p id="011-00070">Džek povika.</p>

  <p id="011-00071">„Opkolite ga!“</p>

  <p id="011-00072">Krug dečaka se okretao. Robert zaskiča glumeći strah, a zatim od istinskog bola.</p>

  <p id="011-00073">„Au! Prestanite! To boli!“</p>

  <p id="011-00074">Tupi kraj koplja pogodi ga u leđa i on se zatetura među dečake.</p>

  <p id="011-00075">Uhvatiše ga za ruke i noge. Ralf, ponesen iznenadnim snažnim uzbuđenjem, zgrabi Erikovo koplje i uperi ga u Roberta.</p>

  <p id="011-00076">„Ubij ga! Ubij ga!“</p>

  <p id="011-00077">Robert iznenada poče da grozničavo da vrišti i da se otima. Džek ga je držao za kosu i razmahivao nožem. Iza njega, Rodžer se tiskao da priđe bliže. Počelo je obredno pevanje, kao na kraju plesa ili lova.</p>

  <p id="011-00078"><span class="t7">„Ubij svinju! Kolji svinju! Ubij svinju! Prolij krv!“</span></p>

  <p id="011-00079">I Ralf se probijao napred, da zgrabi šaku tog smeđeg, ranjivog mesa. Želja da stegne i povredi bila je nesavladiva.</p>

  <p id="011-00080">Džekova ruka se spusti; uzavreli krug je klicao i oponašao svinju na umoru. Onda su se umirili, zadihani, i slušali Robertove preplašene jecaje. Robert obrisa lice prljavom rukom i pokuša da povrati dostojanstvo.</p>

  <p id="011-00081">„O, moje dupe!“</p>

  <p id="011-00082">Tužno je trljao zadnjicu. Džek se prevrnu preko glave. „Dobra ova igra.“</p>

  <p id="011-00083">„To je samo igra“, reče Ralf s nelagodom. „Jednom sam se dobro ugruvao na ragbiju.“</p>

  <p id="011-00084">„Treba nam bubanj“, reče Moris, „da sve bude kako treba.“ Ralf ga pogleda „A kako treba?“</p>

  <p id="011-00085">„Šta ja znam. Treba ti vatra, mislim, i bubanj, da održava ritam.“</p>

  <p id="011-00086">„Treba ti svinja“, reče Rodžer, „kao u pravom lovu.“</p>

  <p id="011-00087">„Ili neko da glumi svinju“, reče Džek. „Neko se obuče kao svinja i onda glumi – znaš, pravi se da me je oborio i sve to...“</p>

  <p id="011-00088">„Treba ti prava svinja“, reče Robert, sve vreme trljajući zadnjicu, „zato što moraš da je ubiješ.“</p>

  <p id="011-00089">„Može neki mališan“, reče Džek i svi se nasmejaše.</p>

  <p id="011-00090">Ralf se uspravi.</p>

  <p id="011-00091">„Pa, ako se i dalje budemo vukli, nećemo naći ono što tražimo.“</p>

  <p id="011-00092">Jedan po jedan, dečaci poustajaše i namestiše rite na sebi. Ralf pogleda Džeka.</p>

  <p id="011-00093">„A sada na planinu.“</p>

  <p id="011-00094">„Zar ne bi trebalo da se vratimo kod Svinjčeta“, reče Moris, „pre nego što padne mrak?“</p>

  <p id="011-00095">Blizanci klimnuše glavom kao jedan.</p>

  <p id="011-00096">„Da, tako je. Na planinu ćemo ujutru.“</p>

  <p id="011-00097">Ralf pogleda napred i vide more.</p>

  <p id="011-00098">„Moramo ponovo da zapalimo vatru.“</p>

  <p id="011-00099">„Nemaš Svinjčetove naočari“, reče Džek, „pa ne možeš da zapališ vatru.“</p>

  <p id="011-00100">„Onda treba da vidimo ima li nekoga na planini.“</p>

  <p id="011-00101">Moris progovori, ustežući se; nije hteo da ispadne kukavica.</p>

  <p id="011-00102">„A šta ako je zver gore?“</p>

  <p id="011-00103">Džek mahnu kopljem.</p>

  <p id="011-00104">„Ubićemo je.“</p>

  <p id="011-00105">Sunce kao da se malo ohladilo. Džek je razmahivao kopljem.</p>

  <p id="011-00106">„Šta čekamo?“</p>

  <p id="011-00107">„Mislim“, reče Ralf, „ako budemo išli ovuda, pored mora, da ćemo stići ispod spaljene šume, a odatle možemo da se popnemo.</p>

  <p id="011-00108">Džek ih ponovo povede pored zaslepljujućeg mora koje je gutalo i bljuvalo.</p>

  <p id="011-00109">Ralf ponovo zapade u sanjarenje, pustivši svoja vešta stopala da savlađuju prepreke na putu. No, ona kao da su izgubila nešto svoje veštine. Većim delom morali su da idu po golom stenju uz samu vodu, i da se provlače između njih i bujne tamne šume. Uz neke grebene valjalo se pentrati, druge koristiti kao staze i dugačke prelaze koji se savlađuju i rukama i nogama. Povremeno su morali da se penju preko stena mokrih od talasa i da preskaču bistre bare koje je oseka ostavila za sobom. Stigli su do proseka koji je delio usku obalu kao odbrambeni rov. Činilo se da nema dna; dečaci su, puni strahopoštovanja, zurili u turobnu pukotinu na čijem dnu je grgoljila voda. Onda se talas vratio, voda u proseku je zakipela pred njima, a pena je suknula do puzavica, pa su dečaci vrisnuli, poprskani. Pokušali su da prođu kroz šumu, ali bila je suviše gusta, isprepletena kao ptičje gnezdo. Na kraju su morali da preskoče prosek jedan po jedan; svaki je sačekao da se voda povuče, pa ipak su neki po drugi put završili mokri. Posle toga su stene postale neprohodne, pa su posedali, čekajući da se krpe na njima osuše, i gledajući oštre obrise oblaka što su se sporo vukli iznad ostrva. Pronašli su voće prateći jato šarenih ptičica koje su poput buba lebdele u vazduhu. Onda je Ralf rekao da se kreću presporo. Popeo se na drvo, razmakao grane i video da je četvrtasta glava planine i dalje vrlo daleko. Onda su pokušali da požure duž stena, i Robert je gadno posekao koleno, pa su priznali da takvom stazom moraju ići sporije ako ne žele da stradaju. Nastavili su kao da se penju uz opasnu planinu, sve dok se stene nisu pretvorile u negostoljubivi greben što se spuštao pravo do mora, obrastao neprohodnim zelenilom.</p>

  <p id="011-00110">Ralf ispitivački pogleda u sunce.</p>

  <p id="011-00111">„Rano predvečerje. U svakom slučaju, prošlo je vreme za čaj.“</p>

  <p id="011-00112">„Ne sećam se ovog grebena“, reče Džek malodušno. „Mora da sam promašio ovaj deo obale.“</p>

  <p id="011-00113">Ralf klimnu glavom.</p>

  <p id="011-00114">„Da razmislim.“</p>

  <p id="011-00115">Ralf se više nije stideo da razmišlja pred drugima, nego je svakodnevne odluke donosio kao da igra šah. Nevolja je bila samo u tome što nikada neće postati dobar šahista. Pomislio je na mališane i na Svinjče. Živo je zamislio Svinjče samog, skutrenog u kolibi, potpuno tihoj osim zvukova ružnih snova.</p>

  <p id="011-00116">„Ne možemo da ostavimo mališane same sa Svinjčetom. Ne preko noći.“</p>

  <p id="011-00117">Ostali ne rekoše ništa, nego se okupiše u krug gledajući ga.</p>

  <p id="011-00118">„Ako pođemo natrag, potrajaće satima.“</p>

  <p id="011-00119">Džek se nakašlja i progovori neobičnim, stegnutim glasom.</p>

  <p id="011-00120">„Ne smemo nikako dozvoliti da se Svinjčetu nešto desi, zar ne?“</p>

  <p id="011-00121">Ralf se kucnu po zubima prljavim vrhom Erikovog koplja.</p>

  <p id="011-00122">„Ako krenemo preko...“</p>

  <p id="011-00123">Pogledao je oko sebe.</p>

  <p id="011-00124">„Neko mora da ode na drugi kraj ostva i kaže Svinjčetu da ćemo se vratiti noćas.“</p>

  <p id="011-00125">Bil s nevericom progovori.</p>

  <p id="011-00126">„Sam kroz šumu? Sada?“</p>

  <p id="011-00127">„Ne možemo da odvojimo više od jednog čoveka.“</p>

  <p id="011-00128">Sajmon se progura do Ralfa.</p>

  <p id="011-00129">„Ja ću poći, ako hoćeš. Ne bojim se, stvarno.“</p>

  <p id="011-00130">Pre nego što je Ralf stigao da odgovori, Sajmon se hitro nasmešio, okrenuo i pošao uzbrdo u šumu.</p>

  <p id="011-00131">Ralf pogleda Džeka; razbesneo se shvativši da ga prvi put vidi onakvog kakav jeste.</p>

  <p id="011-00132">„Džek, ono kad si prvi put otišao čak do zamka od stena.“ Džek ga ljutito pogleda.</p>

  <p id="011-00133">„Da?“</p>

  <p id="011-00134">„Prešao si delom ove obale – ispod planine, tamo.“</p>

  <p id="011-00135">„Da.“</p>

  <p id="011-00136">„A onda?“</p>

  <p id="011-00137">„Našao sam svinjsku stazu. Protezala se kilometrima.“</p>

  <p id="011-00138">Ralf klimnu glavom i pokaza šumu.</p>

  <p id="011-00139">„Znači, svinjska staza mora da je tamo negde.“</p>

  <p id="011-00140">Svi se mudro saglasiše.</p>

  <p id="011-00141">„U redu. Probijaćemo se tuda dok ne naiđemo na svinjsku stazu.“</p>

  <p id="011-00142">Zakoračio je napred i stao.</p>

  <p id="011-00143">„Čekaj malo! Kuda vodi svinjska staza?“</p>

  <p id="011-00144">„U planinu“, reče Džek. „Kazao sam ti.“ Nacerio se. „Pa ti i želiš na planinu, zar ne?“</p>

  <p id="011-00145">Ralf uzdahnu, osetivši sve jače neprijateljstvo, shvativši da se Džek ovako oseća čim prepusti vođstvo.</p>

  <p id="011-00146">„Mislio sam na svetlost. Spoticaćemo se po mraku.“</p>

  <p id="011-00147">„Krenuli smo da nađemo zver...“</p>

  <p id="011-00148">„Nećemo ništa videti.“</p>

  <p id="011-00149">„Meni to ne smeta“, reče Džek vatreno. „Poći ću gore kad stignemo. Ti nećeš? Možda bi se radije vratio u kolibe i javio Svinjčetu?“</p>

  <p id="011-00150">Sada je na Ralfa bio red da porumeni, ali progovorio je očajnički, odjednom shvatajući šta mu je Svinjče rekao.</p>

  <p id="011-00151">„Zašto me mrziš?“</p>

  <p id="011-00152">Dečaci se s nelagodom premestiše s noge na nogu, kao da je izgovoreno nešto nepristojno. Tišina je potrajala.</p>

  <p id="011-00153">Ralf se prvi okrenuo, još besan i uvređen.</p>

  <p id="011-00154">„Idemo.“</p>

  <p id="011-00155">Poveo je kolonu i po pravu vođe sekao puzavice. Džek je išao pozadi, zbunjen i turoban.</p>

  <p id="011-00156">Svinjska staza bila je mračni tunel, jer sunce je brzo tonulo iza ivice sveta, a u šumi su ionako vladale senke. Staza je bila široka i dobro ugažena, pa su lako kaskali. Onda se krov od lišća otvorio pa su stali, ubrzanog daha, gledajući malobrojne zvezde oko vrha planine.</p>

  <p id="011-00157">„Evo nas.“</p>

  <p id="011-00158">Dečaci se sumnjičavo zgledaše. Ralf donese odluku.</p>

  <p id="011-00159">„Idemo pravo na platformu. Popećemo se sutra.“</p>

  <p id="011-00160">Svi promrmljaše u znak saglasnosti, ali Džek mu priđe sasvim blizu.</p>

  <p id="011-00161">„Naravno, ako se plašiš...“</p>

  <p id="011-00162">Ralf se okrenu ka njemu.</p>

  <p id="011-00163">„Ko je prvi otišao do zamka od stena?“</p>

  <p id="011-00164">„I ja sam otišao. I bio je dan.“</p>

  <p id="011-00165">„U redu. Ko želi sada da se penje na planinu?“</p>

  <p id="011-00166">Tišina je bila jedini odgovor.</p>

  <p id="011-00167">„Semierik. Šta je s vama?“</p>

  <p id="011-00168">„Moramo da kažemo Svinjčetu...“</p>

  <p id="011-00169">„... da, da mu kažemo da...“</p>

  <p id="011-00170">„Ali Sajmon je otišao!“</p>

  <p id="011-00171">„Treba da kažemo Svinjčetu – za slučaj da...“</p>

  <p id="011-00172">„Roberte? Bile?“</p>

  <p id="011-00173">Išli su pravo ka platformi. Naravno, nisu bili uplašeni – nego umorni.</p>

  <p id="011-00174">Ralf se ponovo okrenu Džeku.</p>

  <p id="011-00175">„Vidiš?“</p>

  <p id="011-00176">„Ja idem na planinu.“</p>

  <p id="011-00177">Džek je ovo izgovorio zlobno, kao da proklinje. Gledao je Ralfa, napetog mršavog tela, držeći koplje kao da mu preti.</p>

  <p id="011-00178">„Ja idem na planinu da potražim zver – sada.“</p>

  <p id="011-00179">Zatim usledi vrhunska žaoka, usputna, gorka reč.</p>

  <p id="011-00180">„Ideš?“</p>

  <p id="011-00181">Na ovo dečaci zaboraviše želju da nestanu i okrenuše se da prisustvuju ovom novom sukobu dve volje u tami. Reč je bila predobra, previše gorka, previše je uspešno uznemiravala da bi je trebalo ponoviti. Zatekla je Ralfa bez odbrane, opuštenog zbog povratka kolibama i mirnim prijateljskim vodama lagune.</p>

  <p id="011-00182">„Nemam ništa protiv.“</p>

  <p id="011-00183">Ralf je preneražen čuo sopstveni glas, hladan i opušten, a gorčina iščeze iz Džekovog izazova.</p>

  <p id="011-00184">„Ako ti ne smeta, naravno.“</p>

  <p id="011-00185">„O, ne smeta mi.“</p>

  <p id="011-00186">Džek zakorači. „Dobro onda...“</p>

  <p id="011-00187">Rame uz rame, praćeni pogledima zanemelih dečaka, krenuli su uz planinu.</p>

  <p id="011-00188">Ralf stade.</p>

  <p id="011-00189">„Mi smo budale. Zašto idemo sami? Ako nađemo nešto, nas dvojica nećemo biti dovoljni...“</p>

  <p id="011-00190">Koraci dečaka su se udaljavali. Jedna tamna prilika se, zapanjujuće, kretala u suprotnom pravcu.</p>

  <p id="011-00191">„Rodžere?“</p>

  <p id="011-00192">„Da.“</p>

  <p id="011-00193">„Onda nas je trojica.“</p>

  <p id="011-00194">Ponovo su krenuli uz strminu. Tama je lebdela oko njih poput plime. Džek, koji nije govorio ništa, zagrcnu se i zakašlja; nalet vetra svu trojicu natera na kašalj. Ralfa su suze zaslepele.</p>

  <p id="011-00195">„Pepeo. Došli smo do ivice izgorele šume.“</p>

  <p id="011-00196">Njihovi koraci i povremeni povetarac dizali su male vihore prašine. Sada kad su ponovo stali, Ralf je kašljući stigao da pomisli koliko su budalasti. Ako zveri nema – a gotovo sigurno je nema – onda je sve u redu; ali ako ih nešto čeka na vrhu planine, šta mogu da učine njih trojica, po mraku, naoružani običnim štapovima?</p>

  <p id="011-00197">„Baš smo budale.“</p>

  <p id="011-00198">Iz tame stiže odgovor.</p>

  <p id="011-00199">„Plašiš se?“</p>

  <p id="011-00200">Ralf se ljutito strese. Džek je kriv za sve.</p>

  <p id="011-00201">„Naravno da se plašim. Ali ipak smo budale.“</p>

  <p id="011-00202">„Ako nećeš da nastaviš“, reče glas podrugljivo, „idem ja sam.“</p>

  <p id="011-00203">Ralf je čuo podrugivanje i zamrzeo je Džeka. Razdražili su ga peckanje pepela u očima, umor i strah.</p>

  <p id="011-00204">„Idi onda! Čekaćemo te ovde.“</p>

  <p id="011-00205">Tišina.</p>

  <p id="011-00206">„Zašto ti ne pođeš? Bojiš se?“</p>

  <p id="011-00207">Mrlja u tami, mrlja koja je bila Džek, izdvojila se i krenula dalje.</p>

  <p id="011-00208">„U redu. Zbogom.“</p>

  <p id="011-00209">Mrlja iščeznu. Druga zauze njeno mesto.</p>

  <p id="011-00210">Ralf dodirnu kolenom nešto tvrdo i zanjiha nagorelo bodljikavo deblo. Osetio je da ga oštra spaljena kora bocka u prevoju kolena i shvati da je to Rodžer seo. Pipajući, spustio se pored Rodžera, a deblo se zaljuljalo usred nevidljivog pepela. Rodžer, ćutljiv po prirodi, ne reče ništa. Nije izneo svoje mišljenje o zveri, niti je objasnio Ralfu što je dobrovoljno krenuo u ovu ludačku ekspediciju. Prosto je sedeo i blago ljuljao deblo. Ralf začu brzo izluđujuće kuckanje i shvati da to Rodžer udara svojim luckastim štapom po nečemu.</p>

  <p id="011-00211">Sedeli su tako; Rodžer je, potpuno spokojan, kuckao i njihao se, a Ralf je besneo. Nisko nebo bilo je prepuno zvezda, osim tamo gde je planina probila crnu rupu.</p>

  <p id="011-00212">Visoko iznad sebe čuli su klizanje, kao da neko pravi ogromne i nesigurne korake po kamenu ili pepelu. Onda ih je Džek pronašao; progovorio je uzdrhtalim krkljavim glasom koji su jedva prepoznali kao njegov.</p>

  <p id="011-00213">„Video sam zver na vrhu.“</p>

  <p id="011-00214">Čuli su kako je naleteo na deblo koje se snažno zatreslo. Ležao je ćutke neko vreme, a onda ponovo progovorio.</p>

  <p id="011-00215">„Dobro pazite. Možda me prati.“</p>

  <p id="011-00216">Kiša pepela pade po njima. Džek sede.</p>

  <p id="011-00217">„Video sam zver kako se nadima na planini.“</p>

  <p id="011-00218">„Učinilo ti se“, reče Ralf, uzdrhtao. „Ništa ne može da se nadima. Nikakvo živo biće.“</p>

  <p id="011-00219">Rodžer progovori i obojica poskočiše; poptuno su zaboravili na njega.</p>

  <p id="011-00220">„Žabe.“</p>

  <p id="011-00221">Džek se zakikotao i stresao.</p>

  <p id="011-00222">„Onda je to neka ogromna žaba. Čuo sam i zvuk. Nekakvo ’plop’. Onda se nadula.“</p>

  <p id="011-00223">Ralf iznenadi samog sebe, ne toliko čvrstinom glasa koliko hrabrošću svoje namere.</p>

  <p id="011-00224">„Idemo da vidimo.“</p>

  <p id="011-00225">Prvi put otkako ga je upoznao, Ralf oseti da Džek okleva.</p>

  <p id="011-00226">„Sada...?“</p>

  <p id="011-00227">Ralfov glas govorio je svojom voljom.</p>

  <p id="011-00228">„Naravno.“</p>

  <p id="011-00229">Ustao je s debla i krenuo preko krckavog pepela u mrak, a Džek i Rodžer pođoše za njim.</p>

  <p id="011-00230">Sada kad mu je telesni glas umuknuo, postali su čujni njegov unutrašnji glas razuma i drugi glasovi. Svinjče ga je nazivao balavcem. Drugi glas govorio mu je da ne bude budala, a od tame i bezizglednosti poduhvata noć je postala nekako nestvarna, poput zubarske stolice.</p>

  <p id="011-00231">Dok su se penjali uz poslednju uzbrdicu, Džek i Rodžer prišli su bliže i od mastiljavih mrlja preobrazili se u razaznatljve prilike. Nemim dogovorom stali su i čučnuli jedan uz drugog. Iza njih, na horizontu, videlo se parče svetlijeg neba, gde će za koji trenutak izaći mesec. Vetar je zaurlao u šumi i zalepio im dronjke za tela.</p>

  <p id="011-00232">Ralf se promeškoljio.</p>

  <p id="011-00233">„Idemo.“</p>

  <p id="011-00234">Šunjali su se dalje, Rodžer malo zaostajući. Džek i Ralf zajedno su obišli planinski obronak. Svetlucava laguna ležala je ispod njih, a iza nje se videla dugačka bela pruga koralnog spruda. Rodžer ih sustiže.</p>

  <p id="011-00235">Džek prošapta.</p>

  <p id="011-00236">„Da se šunjamo dalje na rukama i kolenima. Možda spava.“</p>

  <p id="011-00237">Rodžer i Ralf krenuše dalje; ovog puta zaostao je Džek, uprkos svojim smelim rečima. Stigli su na zaravan vrha, gde je kamenje bilo preoštro za šake i kolena.</p>

  <p id="011-00238">Biće što se nadima.</p>

  <p id="011-00239">Ralf spusti ruku u neki hladni pepeo vatre i priguši krik. Ruka i rame su mu se trznuli neočekivano dodirnuvši nešto. Zelena svetla mučnine pojavila su se za trenutak i zagrizla tamu. Rodžer je ležao iza njega, a tik uz uha bila su mu Džekova usta.</p>

  <p id="011-00240">„Tamo, gde je bio razmak u kamenju. Nekakva grudva, vidiš?“</p>

  <p id="011-00241">Ralfu je u lice leteo pepeo ugašene vatre. Nije video ni razmak niti šta drugo jer su zelena svetla ponovo sijala i rasla, a vrh planine klizio je postrance.</p>

  <p id="011-00242">Ponovo je, iz velike daljine, čuo Džekov šapat.</p>

  <p id="011-00243">„Plašiš se?“</p>

  <p id="011-00244">Nije se toliko plašio koliko je bio paralisan; visio je nepomično na vrhu planine koja se kretala i smanjivala. Džek je otklizao od njega, Rodžer se sudario s njim, petljao nešto rukama šištavo udišući, i prošao dalje. Čuo ih je kako šapuću.</p>

  <p id="011-00245">„Vidiš li nešto?“</p>

  <p id="011-00246">„Tamo...“</p>

  <p id="011-00247">Na svega tri-četiri metra ispred sebe videli su grudvu nalik na stenu na mestu gde nikakve stene ne bi trebalo da bude.</p>

  <p id="011-00248">Ralf začu tiho čavrljanje odnekud – možda iz sopstvenih usta. Snagom volje ih je zatvorio, strah i gađenje pretvorio je u bes i ustao. Olovnim nogama načinio je dva koraka.</p>

  <p id="011-00249">Iza njih se mesečev srp odvojio od horizonta. Ispred njih, nešto nalik na ogromnog majmuna spavalo je s glavom među kolenima. Onda vetar riknu kroz šumu, u mraku nastade metež, a biće podiže glavu i pokaza im ruševine lica.</p>

  <p id="011-00250">Ralf divovskim koracima potrča preko pepela, slušajući ostala stvorenja kako viču i skaču, pa se osmeli na nemoguć poduhvat na tamnoj padini; uskoro je planina opustela; ostale su samo odbačene motke i biće koje se klanja.</p>
</body>
</html>
